kaniadto, miingon si Nanay,“kanunay, ayaw gyo’g duol sa kalayokay anak, ang imohang mga pakodelikado―palayo.”
sa di dugay,miabi ang akong mga mata,mibukhad ang mga pakoug diha, milupad―ako, milupad.nasaksihan nako ang timalanasayod usab ko kon nganong kanunaymagpahimangno gayod si Nanayapan taliwala sa kaharuhay ang kusog ug madagmalong puwersanga mao diay, uyamotang midani kanako sa kalayo―kinahanglan.
sa dihadiha miduol akogihangop, gidawat ang pagdilaab.Nay, nasunog ako,apan angay ikaw makahibawo:nasunog ako, apanwala naugdaw ang akong mga pako.
subay ning sandayong midagayday ang tubig gikan nianang tubod sa karaang kamansi
diin giugbok mo ang talinggab sa patong nga kawayan diha sa iyang kasingkasingug mibugwak ang iyang tam-is nga luha
kon imong tutokan ning gisubayan sa tubigang lumot mikunot na, apan lunhaw gihapon—himsog, ambongan, walay sama
nga misala sa bul-og sa luha sa kalipay 
timan-i: kining tubora mao ang matuod nga katagbawan sa kalibotan nga
bisan sa kataposang lad-ok sa tamsi, mobalik ug mobalik siya aron sa pagsigop sa sabaw nga inipis sa iyang Inahan
ug nakighi-usa ang mga alindahawsa tagsa-tagsang pisik nianang tubora
kay gipahabogan mo man ang iyang pagkamapaubsanontinubdan, matod pa sa usa ka ermitanyonga giuhaw gikan sa makabungol nga kamingaw
ang mga alindahaw nahimong ulan–mingbunok ug sa nahuwasan na, milurangnamingaw ang kasapaan ug nanggitib ang mga balili
kay ang luha mopahulay human sa pagbul-og
ang tubod nagpabiling ipisananug higayon na sa mga pirok-pirok ug antulihaw nga moambit sa kalipayon
human sila makasigop sa sabaw,nanghiniksik ug dayon milupad sa kapunawpunawan
miduaw pag-usab ang uwankuyog niya ang habagatnong hangin
kansang taghoy misulay pagbuak sa bugnawng lugas sa klasikong harmonyoug napukaw ang nahinanok nga dagayday sa kasapaan
pagkaanugon, karon ang tamsi nahisalaag nakay miikyas ang kanhing tinobdan sa tubig nianang kahoy sa kinabuhi
siya milukso sa pikas tampi, nanghuhoy ang iyang abaga
wa na makatultol sa kanhing ipisananapan siya nagpaabot hangtod sa udtong tutokhangtod milupad sa wala nay pagbalik
makamingaw imong baybayon.ang mga lusay sa imong hunasan,ang tambasakan sa imong bakawan,imong paghagunghong taliwa sa akong bilahan.
pagaisipon sa gihapon nga bugsay imong dila;sa katuyoman, ang akong mga tudlomanghiram sa bakasi nga idlas sa akong mga kamot.
nagpinsing ang atong mgatuhod. sa matag sawom nimo nag-anam pud og taob ang taknasa nagkalawom nga kagabhion.
giudhak ang aircon, nahikog sa kaalindanga,nagbuwan-buwan atong mga kalimutaw,ang kun-ot sa habol daw balod nga buhing saksikung giunsa ta pagbanhaw ang tubod sa huwaw.
gigukod sa akong mga mata ang imong tutoknga miambak sa lawod sa imong kabalaka.atong mga singot daw lugas sa balasnga gibanlas sa dagat nga dili moila og puas.
kay sa paghubas unya sa atong oras,anam-anamon ta pagpanginhas ang atong mga bistisa sawog nga daw lapyahan sa mga hinungdankon nganong kining gabhiuna dili unta angay mahitabo.
nadala sa lansis sa pamaling nga dili maklaroang limbong nga napukot sa moskitero,nga ang habol mosagang sa katapusang hapak sa balodaron dili ta madala sa anod.  
apan bisan og wala pa nidagsa ang imong mga hagokaduna nay dakong dagat nga nag-uwang natong duha.ikaw, nahinanok sa paghunas sa imong mga daman,gianod paingon sa iyang lapyahan.
kay bisan akong ngalan ang gihunghong sa imong kagabhion,ikaw mopauli gihapon sa iyang kabuntagon.
?Hooooo!?
Gibira ni Nenet ang pisi nga nagtapot sa ilong sa kabaw,
mihunong kini sa pagkadungog sa iyahang singgaak. Nagtungtong siya sa buko-buko
sa mananap nga ganina pa naghalhal. Walay klase, mao nang nanghakot silag lubi
kauban ang iyahang maguwang nga si Teban, disi-says anyos ug manghod nga si Pawpaw nga dyes ang
panuigon. Tig-isa silag tugsak sa iyahang mga igsoon, gama kini sa kawayan nga
adunay hait sa punta aron madagit ang lubi nga ilang ipanulod sa ilahang
kariton.
?Punu na!? tubag sa igsoong si Pawpaw paghuman og hakot sa lubi.
?Siiii!?
Gipitkan ni Nenet ang lubot sa kabaw, misutoy kini sa laing
punoan. Nagpasiaw si Pawpaw tungod kay nagkumpayot kini sa likod sa kariton.
Nag-una iyahang Manoy Teban sa agianan arun susihon ang dalan kon aduna pa bay
mga lubi nga angay ikarga. Sa dihang nakita sa iyahang maguwang laki nga wala
nay lubi nga nahibilin, mipauli na sila.
?Una na lang mo Noy kay mangita pa kog lawa-lawa diri. Ibaligya
nako kang Justin.? asuy sa kinamanghoran.
?Tagaan na lang takag damang unya sa balay, gilaming nako to.
Dako kaayo to.? segun sa ilahang manoy Teban nga gikuha ang pisi kang Nenet.
Walay nahimo ang manghod ni Nenet nga si Pawpaw busa misakay na lang kini uban
niya nga kadtong higayona mibalhin sa ibabaw sa kariton ug nag-ingkib og turok
samtang gahigda.
Naabtan nila ilahang tatay nga gikaestorya sa anak ni Don Ramon
nga ilahang amo, ang tag-iya sa yuta nga gina-ugmad sa iyahang anhing lolo Tito
nga usa ka Waray. Nahisalaag kini sa Mindanao sukad pa niadtong 1980?s ug
miabot dinhi sa probinsya sa Sarangani kon diin sila nagkaila ni anhing Don
Ramon.
?Nganong wala kayoy bunga ning punuan sa lubi Nong?? pangutana
sa agalon.
?Tungod tingali sa kainit sa panahon Ser, mikuyos sab gani ang
mga bunga? matud pa sa iyahang Tatay Tuting.
?Unya ang mga mangga ug rambotan nako dinhi morag nihit naman?
dugang pa sa kaestorya.
?Tingalig gipangkaon sa mga kabog dinhi Ser.? segun sa mag-uuma.
?Mao ba, basi dili lang kabog ang gigutom.? matud pa niini.
?Lain pay ato. Magpakuskos diay kog butong kay adunay panagtigum
sa balay, ipakuha lang nako dinhi.? dugang pa niini ug misakay na dayun sa
iyahang Terrano.
Nakita ni Nenet nga mitando lang ang ilahang amahan sa agalon.
Paghuman gikampay sila niini nga magdali kay ganina pa kini naghulat sa ilaha
aron buntan ang nahakot nga lubi, sumala pa nga unyang udto sugdan na ang
pagbuak. Ginapadali kuno sila sa ilahang amo nga makapatimbang og kopras tungod
kay nagkinahanglan kinig kwarta nga pang-dialysis sa inahan nga si Donya
Corazon.
?Tay, mutabang kog buak!? segun ni Nenet sa amahan samtang
nagdiskarga og mga lubi sa kariton.
?Ayaw intawon pag-alig alig Inday kay tingalig matigbasan nimo
nang imuhang kumagko? asuy sa iyahang manoy Teban nga nangagho.
Walay mahimo ang batang babaye maong nagpahipi na lang siya sa
daplin. Misiplat siya sa iyahang amahan nga niadtong higayona maabtikon nga
nagbunot og lubi.
Dugay na gapangopras silang Nenet. Usahay mutabang silag kamada
sa mga nabuak nga lubi ibabaw sa pugon unya ila kining daoban paghuman. Inig
maluto na ang lubi, lugiton na nila pagkakadlawn unya isakeng pagkabuntag.
Usahay kon walay klase sila sab ang mag-uling sa mga bagol aron ibaligya sa mga
dagkong tindahan didto sa sentro. Gapananggot sab sa punuan sa lubi iyahang
kuya nga Teban aron himuon kinig suka ug tuba aron mabaligya o di kaha
ipanghatag sa ilahang mga kaparyentihan. Maingon ni Nenet nga mahatag gayod sa
kinaiyahan ang ilahang panginahanglan. Alang kaniya, ang kalubinhan mao ang
kalibotan.
?Noy, kanus-a man ta manungkit og kwaknit?? pangutana ni Nenet
sa iyahang manoy Teban usa ka adlaw samtang nagbagos silag lukay aron himoog
silhig sa ilahang nataran.
?Nanglangyaw na ang mga kabog sa laing lugar aron mangitag
makaon.? sagbat sa iyahang inahan samtang gibugkosan ang mga binagos nila.
?Manulo na lang tag baki eh, tapos gataan nato? awhag ni Pawpaw
sa mga magulang samtang naghimo og dulaang bola nga gama gikan sa lukay.
?Nag-uga naman gani ang lunangan? tubag ni Nenet sa manghod nga
morag nagpasug-o.
Samtang naglalisanay ang mag-igsuon gipahimangnoan sila sa
ilahang tatay.
?Kamo, dili namu manakag mga bunga dinhi sa mga punoan. Dili
baya na inyuhang tuwad.?
?Pero kita man nag-alagyam ana Tay,? matud pang Nenet.
Gitapion sa iyahang tatay ang palad niini sa ulo ni Nenet.
Mipahiyom kini unya miginhawa og lawum.
?Basta. Naa ta sa kalubhinhan apan dili ato ang kalubinhan.?
Wala masabtan ni Nenet ang gisulti sa iyahang Tatay. Apan sulod
sa pila kabulan, nabag-o ang hulagway sa kalubinhan tungod kay nagtika-init sa
ilahang lugar. Mas nisamot pa ang ilahang kapit-os tungod sa gamay na lamang
kaayo ang makopras sa iyahang tatay.
?Yati, gamay lang kaayo atoang lubi karun.? segun sa iyahang
tatay nga nakapangawot sa ulo samtang naghangad sa lubi nga gituba sa iyahang
manoy, usa ka adlaw, nga nangiskwela silang Nenet.
?Mahal ang baligya sa mantika apan barato ang palit sa kopras!?
dugang pa niini.
?Relaks lang Tay! Manguha na lang sab tingali tag batol arun
lutuon.? segun sa iyahang Manoy Teban samtang nagngisi ibabaw sa taas sa lubi,
tingali gusto lang gyod niini magpasiaw o lingawun ang iyahang amahan nga
nagbagolbol.
?Kamahak, mukaon kaha ang imuhang igsoon anang ulod mana!?
bahakhak sa amahan nga nawala ang kabalaka niadtong higayuna.
?Aw, morag lasa man gihapon nis karne!? komedya pa sa maguwang
laki.
Wala gyod nasayop iyahang Manoy Teban, gituman gyod sa ilahang
amahan ang gisugo niini ganina. Paghuman nila og panuba sa lubi, nangita dayun
silag patay nga lubi nga gitumba sa bagyo kadtong niaging bulan. Nanguha silag
atsa arun bungkagon ang punuan. Didto nakita sa ulitawo nga nagkitiw-kitiw ang
mga ulod sa lubi. Nidako ang mata sa ulitawo ug naghinam-hinam kini. Pag uli
nila sa ilahang balay, lipay kaayo si Nenet nga mitagbo sa iyahang tatay ug
manoy Teban.
?Tay! Unsa inyuhang dala?? pangutana niini.
?Aw, hahaha batol na.? segun sa iyahang tatay.
Dali nga gihatag sa iyahang manoy Teban ang sako nga iyahang
gihawiran ug giabrihan kini ni Nenet didto nahiiktin siya tungod sa mga ulod nga
nagimok-gimok sa sudlanan.
?Ngek, Tay! Makaon ni?? pangutana niya sa iyahang amahan nga
gitaktak ang hugaw sa gisuot niini nga butas.
?Pangutan-a si Nanay nimo,? iyang tatay samtang gitudlo iyahang
nanay nga atoa nagyampungad sa abuhan aron maghaling.
Miadto si Nenet sa kusina arun ihatag sa iyahang nanay ang dala
nga batol sa iyahang manoy. Gipangutana niya kon makaon kini, mikatawa iyahang
inahan ug miingun nga lami kini, morag lasa sa mani, apan lisud kini lutuon.
Pagkagabii, nitan-aw gyod si Nenet kon unsaon pagluto sa batol nga gikan sa
lubi ug nakita niya nga mao diay lisud kini prituhon tungod kay
maglugpot-lugpot man kini inig mainitan maong kinahangang takluban dayun ang
kalaha human og butang. Wala sila mugamit og mantika tungod kay nagmantika naman
kini.
?Kini nga ulod mahimu kining bagang kon madako. Apan lami gyod
ni, mao ni ang paborito nga pulutan namu sa imuhang tatay sa una.? Nakatawa
iyahang inahan samtang gisugilon kini.
Wala makauyon si Nenet sa itsura sa pagkaon apan mao kadto
ilahang gisaw-an sa ilahang gamay nga lamisa. Nagpasalamat na lamang siya kay
lahi na sab ang ilahang sud-an, dili na permente otan.
?Panghatag pa gud te,? matud pa ni Pawpaw nga nagdugang na pud
og kan-on tungod tingali kay nalamian sa sud-an. Gidunol ni Nenet ang yahong
nga napuno sa batol.
?Hinay-hinay lang Paw. Basi bayag matuk-an ka ha.? komedya sa
ilahang Tatay.
Nagduha-duha gyod si Nenet nga mukaon og ulod apan wala silay
laing sud-an. Busa gipiyong na lang niya iyahang mata matag kuha og batol dayun
usap ug tulon.
?Lami diba?? sunlog sa iyahang manoy Teban ug nagkinataw-anay
sila sa gamay nilang lamisa.
Paghuman nilag pangaon, gitabangan niya iyahang nanay sa paghugas og plato
didto dapit sa may bomba. Nagpahuway na ang iyahang mga igsoong laki apan
nagpabilin pa iyahang Tatay sa ilahang kusina arun butangan og tungog ang
ilahang tuba nga ibaligya ugma.
Paghuman nilag panghugas nibundak og kalit ang kusog nga ulan.
?Uy himala ning ulan? segun sa iyahang nanay samtang gilukdo ang
ilahang planggana.
?Malipay ang mga buwak ani, mabisbisan sila? dugang pa niini
samtang nagdali-dali silag paoli sa ilahang gamayng payag ilalom sa punuan sa
mangga aron dili sila mangabasa.
?Bitaw Nay no!? tubag sab ni Nenet samtang gibukhad ang mga
palad arun saluron ang mga lusok sa ulan gikan sa langit.
?Manggawas na tingali ang mga baki ugma sa gabii? segun niini.
Pag-abot sa balay gisugo siya dayun sa iyahang nanay nga muinum
og usa ka baso nga tubig nga adunay asin arun dili kuno kalinturahon. Una nga
ulan kadto sa bulan sa Enero. Misaka na si Nenet sa ilahang lawak, nangatulog
na ang iyahang duha ka igsuong laki. Nagsugod na og banha ang mga baki sa
lunangan. Mora kinig sonata nga lami paminawun. Nakatulog si Nenet nga wala
maghabol bisag tugnaw kaayo.
Pagkabuntag
niana, nakamata si Nenet tungod sa paghinagudlos sa iyahang inahan. Gisulod og
tubig ang ilahang balay. Nibanaw kini. 
?Pagmata! Pagbantay
kay bagyo! Tingalig managan ta karun sa pugon!? segun sa iyahang inahan. 
?Si
Tatay Nay?? pangutana ni Nenet nga nabalaka tungod wala iyahang maguwang ug
manghud nga laki sa iyahang  tupad. 
?Tua
nanguhag pako arun kan-on!? segun sa iyahang inahan. Dili kaayo sila
magdungganay tungod kay kusog kaayo ang ulan. 
Niharos ang kusog
kaayo nga hangin. Adunay naglagubo sa gawas. Milagat iyahang mata sa pagkakita
nga napunggot ang ulo sa punuang lubi dapit sa ilahang silingan. Maayo nalang
wala natumpagan ang balay niini. 
Naggaksanay
silang duha sa iyahang nanay sulod sa balay. 
?Maghimaya
ka Maria Nupuno ka sa grasya? nangadye iyahang inahan. 
Taud-taod
nihinay ang hangin, nihunong na ang ulan. Nigawas dayon si Nenet sa ilahang
panimalay. Didto naluya siya sa pagkakita sa mga bulig sa lubi, lukay ug mga
palwa nga mibara sa kadalanan. Nangatagak og nabuak ang mga bunga sa lubi.
Nasayangan siya sa mga butong ug linghod nga bunga apan mas nahadlok siya nga
mahulugan og mga palwa.
Sa
wala madugay,nakadungog siya og tingug sa sakyanan nga bag-ong abot. Nakaila si
Nenet sa tingog sa Terrano. Migawas ang ilahang amo nga nangita sa iyahang
Tatay. 
Nagtikahinay
og tulo iyahang luha. Nangumo si Nenet ug mihangad siya sa langit. Gibukhad
niya ang mga palad arun salurun ang mga lusok sa ulan gikan sa kahitaasan. 
Apan?
Mituwak
na ang ulan. 
Unya
niinit na sab.
WALAY klaro ang mga estorya unsa gyoy tinuod nga nahitabo nila ni Titing Artaud ug Estelita Uy nganong kalit lang silang nawala ug wa na igdungog usa ka buntag sa Abril nga ang kainit sa berano morag mga lansang nga tayaon nga nangahulog sa aseras. Hanap na man god kaayo karon sa memorya sa katawhan ang maong sugilanon? sama kahanap sa saad sa usa ka politikong bakakon. Ang nagpabilin na lang sa kolektibong memorya sa katawhan mao kining mosunod:
Ang mga sakop sa Bathalad ug Ludabi niadtong panahona sa pagkabaniog sa hitabo nagsigeg panakla ug dili makatuo nganong kalit lang silang nawala? sila si Titing ug Estelita? sa sirkulasyon sa katitikan nga unta anaa man sila sa kinapungkayan sa ilang arte sa panulat. Ang mga lingo-lingo ug panakla sa kahinugon mabatyagan bisan diha sa mga sugang neon sa mga balay-kahilayan sa Mango Avenue, mahidunggan bisan diha sa pagawng bosina sa mga dyip-pasaheroan sa Colon.
Dihang nakompirmar na gyod ang pagkawala sa duha, dihadiha, ang mga bar sa Sugbo managsamang nagpasidungog og mga basabalak pahinungod sa pagkawala sa duha ka bituon sa panulat. Diha na ganiy duha ka bar owner nga diriyot magpinusilay para lang maoy makakuha sa eksklusibong katungod paghimo og tribute apan wa to madayon ang ilang duwelo kay parehas man silang gisikop sa mga polis kay gun ban man diay adtong panahona. Bisan si Mayor Tomas Osme?a sa Dakbayan sa Sugbo nagplano gani unta nga ilisan ang ngalan sa City Public Library sa ngalan nilang Titing ug Estelita apan nahadlok lang ang madungganong mayor kay basin dili aprobahan sa konseho ang mait-on niyang planong kulturanhon (kay naa man goy mga konsehal nga kontra-partido sa mayor ug klarong moitsa og pangutana unya atol sa deliberasyon kon nganong sa magsusulat man ipasidungog ang katungod sa paghingalan sa librarya nga naa may daghang politiko nga klarong angay pasidunggan; ug usa sab sa rason sa posible nilang pagsupak mao nga adtong miaging eleksiyon, gipatapsingan man lagi tawon sila sa mga balak nilang Titing ug Estelita).
Sa mismong takna nga ang duha nawala, nag-trending dayon sa social media ang maong panghitabo. Ang fb status sa mga magsusulat nagpadayag man god dayon sa dakong kasubo ug kasagmuyo sa pagkahanaw sa ilang giidolo nga mga magsusulat; kasagaran nila nangutlo og mga panultihon gikan sa sinulat sa duha.
Sa facebook, ang opisyal nga post sa Bathalad nakakuhag 3.5 million shares (wa pay labot niini ang mga trolls nga mingsakay sa panghitabo); instagram, 2.4 million shares, ug ambot pila to sa twitter. Ug ang #welovetitingestelita, #deathofcebliterature, ug ang #prayfortitingestelita nga mga hashtags nahimong nag-unang pinangita sa lainlaing search engines sa cyberspace. Gani, ang uban maayo kaayong mingtahi sa mga koneksiyon taliwa sa mga sinulat nilang Titing ug Estelita aron kahatagan kinig hustisya ug rason pinasikad sa saykoanalisis, intertekstuwalidad, ekspresibong teyoriya, memetika o unsa pa diha nga mga disiplinang akademiko nga gitudlo nilang Dr. Angel Pesirla ug Dr. Hope Yu sa ilang mga tinun-an sa masteral ug doktoral. Ang Sunstar Daily ug Cebu Daily News nagpagawas sab og lainlaing bersiyon sa editoryal? managsama nga mingyukbo sa katakos sa duruha nga mao lagi untay gilaoman nga moguba sa paril sa pamalak nga nanggungis na sa kakaraan.
Sa laing pagkasulti, dili malalis nga banggiitang magsusulat ang duha. Ang ilang mga sinulat makapamatuod nga sila ang pamag-ang sa binag-ong katitikan, matod sa mga kritiko sa PEN-Philippines. Ug giingon sa mga tigpaniid nga pipila ka tuig unya, ilang saw-an ang pasidungog sa Nobel Prize in Literature.
Apan wala ra kaayo kini nila seryosoha kay kanang magkuyog sila, magsige ra man tog ngisi si Titing samtang magsigeg hapyod sa itom, kulongon nga buhok ni Estelita nga mora bag ang tinubdan sa iyang mga sinulat hinagpat ra sa matag lusok sa buhok sa dalaga. Kon baybayon man ang buhok sa dalaga, lagmit si Titing ang palarang eksplorador nga unang nakataak ug nakaangkon niini.
Si Estelita sab kay nahimong hilomon kaayo. Matod pa niya sa mga tinun-an sa UP, CNU, ug San Carlos nga buot mointerbiyo niya isip rekisitos sa ilang kurso… naa sa akong mga sinulat ang tinuod nakong mensahe sa kalibotan ug ayaw na ko ninyog interbiyoha, mga Dodong ug Inday, kay dili ko buot nga himoon ra ko ninyong kuhaanan og grado sa inyong mga assignment sa eskuylahan; hala, pamauli mo sa inyo ug mas makatabang ninyo nga mobasa mo inay inyo kong interbiyohon, kasabot?
Sa wala pa sundog-sundoga silang duha sa mga batan-ong magbabalak, sila gyod ang kinaunhang minggamit og mga emoticon, mga meme, mga sticker, ug unsa pa dihang visual acrobatics sa panulat. Bisan gani kadtong sikat kaayong balak ni Richellet Chan nga nakapapukaw sa instinct sa pagpamoso sa tawo kay iya man laging gibuslot-buslotan sa puncher ang papel unya giletrahan og ?anhi mi maglilianay sa akong pinangga?, klaro man kaayo to nga impluwensiyado sa estilo nilang Titing ug Estelita.
Sa usa ka balak ni Titing nga gipadala niya sa usa ka nasodnong magasin, naglibog ang editor kon unsaon pagpagawas ang usa ka balak nga ang kataposang pulong ipatik ra sa hangin, segun sa tugon sa magbabalak. Yati, unsang utoka ning tawhana? miingon si Editor Policarpio ?Apyong? Sagaral samtang nagtaktak sa dako, talition, ug hugaw niyang hunsoy sa agiwan nga sama sab kakaraan sa lamesang tugas sa iyang buhatan. Unya kay di man siya kamaong mo-email, nagbiris-biris og suwat ang tiguwang nga editor kang Titing nga nagpahayag sa iyang habig… Mr. Artaud, wala pay tinta alang sa hangin maong dakong binuang ning imong balak. It is my prerogative as an editor to reject your poem. I?m sorry.
Si Titing nga nag-abli sa sulat sa editor naatlan sab nga diha sa baybayon, nga, niadtong tungora, nahimuot nga nagsud-ong sa balod nga gihandos sa ayaay sa aping sa dagat, misinta ug namalikas… Hungog nga editor! Wa ba siya mahibawo nga bisan gani ang balod maantigo mang mosulat og balak? Naa ohh… gibasa sa nag-inusarang sakayan ang ritmo, kadensa, ug estansa sa mga balod!
Sa usa sab ka balak ni Estelita, nga apil sa iyang librobalak nga ?__ ? [nota sa tagsulat: ambot unsaon pagsuwat anang libro nga blangko ra ang kober], gibutangan pa og tugon ni Estelita ang kinaunhang balak sa hugpong, aron mahingpit ang imong pagsabot niining balaka, abisa ang imong ubul-ubol ug paminawa ang pulong sa buslot sa imong tutunlan. Sa usa sab ka basabalak, nakugang ang tanan dihang gikumot-kumot ug gikunis-kunis ni Estelita ang papel nga gisuwatan sa iyang balak nga mora bag walay katungod ang sinuwat niyang mga pulong nga litokon sa uban. Sa bantawan niadtong gabhiona, nagpasad ang pira-pirasong papel nga nagkadugo sa pagbati ni Estelita.
Ang ilang arte sa pagpanulat? kansang pamaagi counter-culture kaayo? giisip sa mga tigpaniid sa katitikan nga insulto ra kaayo sa mga nangaraan sa panulat ug sa tradisyon nga hugot nga gipanday sa mga patriarka sa dagang. Mao to nga nabahin sa duha ka paksiyon ang katitikan: mga pros ug antis. Apan miingon man pod si Nyor Butch Bandillo nga makaayo sa katitikan ang himsog nga diskusyon ug kanang mga lalis-lalis, basta wala lay personalay, makapalambo kana sa arte kay anha man mahimugso ang kultura sa kritisismo. Mao to nga giisip sa tanan nga usa ka welcome development ang panghitabo.
Ang mga higala nilang Titing ug Estelita nakamatikod nga maoy punayan og hisgot sa duruha diha sa mga kapehan ang panghunahuna nilang M. Duchamp, A. Breton, M. Focault, N. Chomsky, ug J. Campbell ug nagtuo sila nga nakaimpluwensiya kaayo kini sa intelektuwal nilang pagtubo sa arte.
Mao lagi nga sa dihang nabaniog ang balita nga nahanaw silang duha, daghan ang nanaghap nga mahimong biniyaan ang arte sa katitikan… wala na gyod tay ayo ani, Bay, maughan na atong panuwat niini kay wala na man tay sundog-sundogon, wala na tay atngan nga bag-o ug tulibagbag nga mga sinulat nga makabalbag sa atong pangutok ug makapapusgay sa atong mga pagbati; mobalik na pod ta ani sa naandan ug kinaraan nga panulat kansang mga metapora lupig pay gipangtaptan og beri-beri ug rayuma sa kahuyang; haiy maayo kaha kon mananom na lang tag kamote ani ninyo, Bay.
Sila si Felix Gatbonton ug Armando Erejer mao ang unang nakakita sa timailhan sa pagkawala sa duha kay miadto man lagi sila sa boarding house nilang Titing ug Estelita sa ambot unsa to nga katuyoan. Sa lawak nga giabangan nilang Titing ug Estelita sa Urgello duol sa SWU, nakit-an nilang Felix ug Armando ang punoan sa hataas nga bagon nga lagmit gigamit sa managhigugmaay nga agianan paingon sa dapit nga dili na maabot. Ang bagon mitubo nga mituyhakaw suot sa nagyungyong nga mga sanga akasya sa nataran sa boarding house, lusot ngadto sa panganod sa Abril ug nawala ngadto sa agianan paingon sa kawanangan. Hinuon, walay makatuo nga naabot gyod sila sa gilay-on sa masanawng kabituonan duol-duol na sa blackhole nga nahulagwayan nilang Katie Bauman. Lagmit, kutob ra sila sa Bulan.
Miingon ang mga kritiko sa lainlaing unibersidad nga ang balak nilang Titing ug Estelita nakabaton og lawas ug diwa ug nahimo kining bagon nga nagtulay kanila paingon sa dapit diin sila tinuod nga gawasnon ug malipayon. Ug kini nahimong kabahin sa tinuod? sama sa mga tinuod nga gibarogan sa mga Sugboanon sulod sa dugay nang panahon. Ang kahimtang gidawat sa tanan nga sama bag pagdawat sa kamatuoran sa aparisyon sa mga santos ug santas sa kabukiran sa Kampawog, sa Simala, sa Antipolo, ug sa bisan diing bukid diin ang mga matinuohon walay duda sa ilang pagtugyan sa ilang mga kaugmaon. Sama sa pagdawat nga si Lapulapu mao gayoy nakaabis sa liog ni Magellan nga unta wala man gyoy bisag usa nga miingon nga siya nakadungog pag-angkon sa maisog nga bayani niadtong krimen sa pagpatay o kaha sa police report man lang o kaha sa death certificate man lang ni Magellan stating the fact that Lapulapu was the real culprit, ubp.
Sa laktod, ang miturok nga bagon ug ang pagtaban nilang Titing ug Estelita paingon sa Buwan mas tinuod pa sa mga kabuntagon, mas tinuod pa sa kinabuhi ug kamatayon, mas tinuod pa sa mapulang mga gihay sa rosas.
Dangtag pipila ka semana, ang respetadong mga tawo sa art scene sa Sugbo minghatag usab sa ilang mga pagyukbo: si Insoy Ni?al naghimo og rock opera ala-Hydrophenia; si Nyor Erning Lariosa naghimo og elehiya ala-Written In The Country Churchyard nga gi-syndicate pod sa lainlaing literary magazine sa pito ka kontinente sa kalibotan ug ang maong elehiya gibasa sa ASEAN Summit ug daghan? daghan gyod ang nakakita? nga si Pres. Donald Trump puwerteng hilak pagkabati sa balak ug bisan ang nanag-away nga kanasoran mideklarar nga hunongon ang panagbangi kay gugma gyod lagi ang labing mahinungdanon sa tanan; ug busa gipirmahan dayon ang mga tratados sa kalinaw ug, gani, human sa summit, ang mga presidente sa North ug South Korea kay nakit-an mang nagduwag siyatong sa ilang border isip seremonyal nga pagpapas sa kasungian sa duha ka nasod kay panahon na lagi sa kalinaw ug kalimtan na ang tanang kasilo kay kita rang dugoa dinhi sa kalibotan. Ang tanang FM stations sa Sugbo usa ka semana nga sigeg patokar sa ?Lucky? ni Jason ug Colbie kay naukayan man sa pribadong notebook nilang Titing ug Estelita nga kini diay ang punayan nilag kanta sa una ug ang estasyon nga di mopatokar niining kantaha kay wala gyoy maminaw ug busa napugos ang mga disk jockey pagsunod sa nagtipun-og nga song request sa publiko bahalag sakit na kaayo sa dunggan ang pagpuynayg balik-balik sa kanta aron lang gyod dili pod sila biyaan sa mga advertiser; ug si Maestro Lutgardo Labbad naghimo og sarsuwela? silang tanan mingpasidungog gayod sa pagkawala sa duha ka banggiitang magsusulat.
DILI gayod mahikalimtan ni Titing kadtong malumong takna diin ang tanan morag maoy sinugdanan sa kalibotan. Sa usa sa mga kanto sa Dalan Colon? samtang ang alimuot nga palis mihuot sa dakbayan? samtang naglibog pa ang suga sa trapiko kon angay ba siyang mousab sa iyang kolor? wala sa hunahuna nga nangutana kaniya si Estelita kon wa ba magkampat ang pulbos niini. Apan sa dihang gitubag na ni Titing ang dalaga og nagkampat gyod, Day, kay gisingot man ka, atol usab nga milubad ang suga sa trapiko ug wala na makita ni Estelita ang mapangandoyong kidhat ni Titing. Gibira si Titing ni Estelita tabok sa nagkasalinggubot nga dalan. Ang kidhat ni Titing yanong miduyog sa nagsalimuang nga katawhan nga ngadto-nganhing mitabok ug ang tanan, sama sa naandan, nahimong kabahing gimok sa igang ug nagdaling kahaponon. Apan si Titing segurado ug masaligon, sama mismo sa iyang bayhon.
	Kini ang kanunayng mahunahunaan ni Titing kanang hamokon siya sa way nawong nga pagbati: ang namugnang dalan-dalan sa pulbos nga paturagas rang gibadlis sa singot gikan sa nawong sa dalaga lahos sa liog niini.
Hinuon mahunahunaan man gihapon niya ang kulongong buhok sa dalaga nga sa makadaghang higayon masimhotan niya kanang manglakaw lagi sila? ang lumoy niining kamot nga mikupot kaniya atol sa ilang pagtabok sa dalan? ang bugol nga aping? ang ngabil nga daw andam kanunayng modalit og pahiyom. Madungog gani niya ang tingog sa dalaga bisan sa inigot sa bisagra sa iyang lawak. Sa iyang damgo, makita niya kining tanan sa mata sa iyang kaisipan sa tumang katataw.
Apan mas mao man gyoy mopatigbabawng larawan sa hunahuna ni Titing ang dalan-dalan sa pulbos sa aping sa dalaga. Ang pulbos gyod! Mohugpa kining maong talan-awon diha sa tasa sa iyang buntagon nga kape, monunot kon motadlas siya sa dalan, makita niya bisan piyong ang iyang mga mata.
	Sa panultihon pa sa mga sagoy, mao ni ang gugma. Mangilog-kilog siyang maghunahuna niini. Tuod, gugma! Apan wala siyay mahimo. Si Estelita daw igsoon niya kansang pagtungha sa kalibotan milusot lang sa laing ginikanan. Wala siyay purohan. Igsoon ang tan-aw sa dalaga kaniya. Ang kalibotan dili makiangayon sa nabatnan niyang pagbati. Angay niyang badlongon kay kini mananapon ug dili sibilisado. Dili maayo. Dili makaayo. Dili gani makataronganon. Nag-isipay silang managsoon sulod sa dugayng panahon. Iya ba kining bungkagon? Traydor diay siya! Sudlan ba niya kining kinadak-ang sugal sa iyang kinabuhi? Nabuang ka na, Titing! Dako kang buang!
Kinahanglan niya kining isalindot kay tawo siya sa kultura. Dili niya angayng amumahon ang pagbati nga langyaw ug saag. Dili kini mao ang pamatasang dalaygon sa kalibotan? ang mounay pagsubad sa usa ka ?igsoon?. Apan kanus-a ba nahimong buotan ang kalibotan? Kanus-a ba kini miuyon sa tinuod ug lalim nga kalipay? Ang kalibotan walay nasayran labot sa kalipay. Gani, ang kalibotan man tingali ang labing masulub-ong dapit sa uniberso. Dinhi sa kalibotan, ang kalipay walay kahangtoran kay ang tanan mosangpot man sa kasubo. Ang katigayonan nga gitigom sa dugayng katuigan maabo lang gani sa usa ka palito sa posporo, ang mga sapa maughan, ang kinabuhi mamatay, ang mga sibilisasyon mahanaw, ang mga gahom mapukan, ang mga paril matun-as. Sa ato pa, ang kalibotan paingon sa hinanaling pagkadunot, dili kini dumalayon. Ah, basin tua sa laing dapit mahimutang ang labing putling kalipay. Apan asa kining dapita? Ah, sa Bulan! Basin atua sa Bulan ang kalipay nga hingpit.
	Nagdagan ang mga adlaw nga nahimong lubnganan ang iyang kasingkasing sa way lapida nga minatay. Sa paminaw ni Titing, walay unod ang iyang mga adlaw nga gilutos sa nanagkadenang mga salimuang ug urom. Kanang maglakaw siya sa aseras, panghikit-an niya ang manulunda sa iyang damgo? naa nag-ubay kaniya sa tanang takna sa labing matahom niining bayhon.
	Apan ang mga kasingkasing lagi nga nagpitik og susamang pagbati, dili man gyod lisod takdoon. Sa parehas nila nga managsamag hiyog sa pangutok, lagmit may luna sa uniberso nga gitagana alang kanila diin didto sila mahimong mag-estorya bisan giulang sa wanang ug espaso.
Usa ka dulom nga gabii, hikit-an sa mga sagoy sa aseras nga nagkuyog ang duha sa usa ka kapehan sa A.S. Fortuna sa Mandaue. Lahi kini sa tanan nilang panag-uban. Niining gabhiona, ang kahilom natanggong sa nag-akob nilang mga palad; sa ilang mga ngabil nabilanggo sab ang mga pulong nga, sama sa kampat nga pulbos niadtong malumong kaudtohon sa Colon, kining mga yawita hikit-an lang sa tulmaan sa damgo, sa mga ayaay nga hapon, sa mga gapnod sa Agosto, sa pagkiyugpos sa mga dahon sa kahoy matag kilumkilom. Ang aso sa kape miliyo-liyo sa gingi-gingi sa chandelier sa kapehan ug maoy unang nagsibya sa gugmang labaw sa nahibaw-ang kahangtoran sa tanan. Kadto ang sinugdanan.
Sa mga literary event nga ilang gitambongan, nalimot na man hinuon ang kalibotan nga sila magbabalak, nga sila alagad sa gahom sa pulong kay mao na man hinuoy ipangutana kanila ang luna sa gugma sa ilang mga balak, giunsa pag-amoral ni Titing ug giunsa pod pagsugot ni Estelita si Titing, unsay kausaban sa ilang pamalak karon nga nahigugma na sila? nga mora bag gikahon sila sulod sa usa ka ekspektasyon ug kini obligasyon nilang tubagon o hatagan og makatagbaw nga subay.
Sa labihang kapungot, diriyot hisuntoki ni Titing si Atom Araullo sa GMA-7 kay giinterbiyo na man hinuon siya nga morag artista kansang tenor sa mga pangutana paingon man sa baratohon nga diskurso. Maayo gani kay nadala rag tambag ni Estelita si Titing. Ang maong akto, gi-upload sa cameraman ni Atom sa youtube ug nag-trending na sab kini ug maoy nakapasamot sa popularidad nila ni Titing ug Estelita. Ang Foxnews ug CNN nag-ilogay og padala og emisaryo para lang sa usa ka eksklusibong interbiyo. Apan silang tanan gibalibaran sa managhigugmaay.
Alang kang Titing ug Estelita, dili angayng pistahan ang ilang pribadong kinabuhi. Lahi ang ilang pamalak ug lahi sab ang ilang personal nga kinabuhi. Sa prinsipyo nilang Titing ug Estelita, ang balak maoy takos estoryahan ug dili ang magbabalak. Ang magbabalak, mga ordinaryong multo ra sab ni sila ug lumalabayng anino ning kinabuhi. Ang balak gyod ang angayng panghimug-atan, kay kini man ang maingon nga nakuwang sa kasugiran sa kalalangan, ang nakuwang nga elemento sa bigbang, ang maingon nga sumpay sa ebolusyon gikan sa simpleng partikulo sa uniberso ngadto sa pagsulod sa proseso sa kinabuhi, ug ang potensiyal sa hataas nga maabot sa tawhanong kahimatngon. Sa laktod, ahente lang ang magbabalak sa hataas nga kahimatngon. Kon aduna man kiniy dili kalikayan nga kadugtongan ang kinabuhi sa magbabalak ug sa balak mismo, ang balak ra gihapon ang mahinungdanon ug kini ang angayng tukion isip labing mapuslanon.
Apan wala lagi intawon silay mahimo! Ang kalibotan adunay laing plano sa duruha. Dili na sila makasuroy isip mga gawasnong tawo. Piniriso sila sa dili makitang rehas. Ang ilang popularidad milamwas na gani sa silingang mga lalawigan ug giingon nga dunay mga perigrino gikan sa kasikbit nga mga isla nga buot motan-aw nila. Sa karsada gawas sa boarding house nila ni Titing, nagkampo na ang mga magdadayeg nga buot mosud-ong nila. Mayoriya sa namalit sa ilang mga librobalak walay tuyo nga kini basahon kondili aron lang kapirmahan ug ipanghambog sa ilang mga bisita kay nindot kuno kaayo himoong conversation piece sa living room dugang sa mga koleksiyon nilang Manansala, Joya, ug Bencab. Duna ganiy nagtuo nga ang pinirmahan nga librobalak mahimong humolan og lana ug epektibo ning tambal sa kolera, dipterya, pinaakan sa halas, butod, panuhot, ug bisan sa mga kagid-kagid.
DUGAY na man kaayo tong pagtabanay nilang Titing ug Estelita sa Buwan. Dili pa gani si Mocha Uson senadora adtong panahona. Ang dalan gikan sa Dakbayan sa Sugbo paingon sa Daan Bantayan abogon pa kaayo. Ang SM Seaside usa pa lang ka damgo ug ang luna nga gitukoran sa IT Park tipik pa lang sa hilan nga kabugangan. Kining mga kausaban sa panahon hinay-hinayng mipanas niining matahom nga kasugiran sa gugma. Apan ang mga Sugboanon dili man gyod kamaong malimot sa hingpit. Kon naay mangutana nga mga tigpanuki-duki, aduna man gihapoy mga tiguwang nga manugid mao bitaw nay mga estorya nga amo pong nabatian sa una, ambot gamay pa man ko adto, Sir, uy, unya karon kapoy na pod sigeg hinumdom ana kay kining artraytis lagi, aguy… paita aning tiguwang na gyod dayong tuyhad nga magkuto-kuto ang tuhod. Tingali malimtan na ang detalye sa panghitabo nga sama lang sa paghikalimot kinsay nagpanday sa sundang ni Lapulapu, kinsay nagtuli kang Lapulapu, kinsay mananabang nga nagpahimugso kang Lapulapu, ug uban pa. Apan kay ang panumdoman mahikalimot man gyod lagi tungod sa lainlaing hagit sa kinabuhi, tingali kining maong sugilanon mabuhi na lang isip leyenda, mito, o kaha estoryang patuo-tuo. Tingali mahimo na lang kining dakong bugon sa tutunlan sa kasaysayan nga magpahinumdom sa umaabot nga henerasyon nga, kausa, niining malamboon na kaayo karon nga Lalawigan sa Sugbo, ang gugma usa ka mahikap nga kamatuoran nga sama sa reyalidad sa pagsubang ug pagsalop sa Adlaw.
Adtong pag-uso gyod sa mother tougue education, dunay tiguwang nga maestra nga apil sa gipasulat nila sa texbook sa usa ka writeshop sa Tagaytay City International Convention Center kinsa buot untang moapil niining maong kasugiran isip kabahing panulun-an sa Social Studies o kaha sa Science. Pinaagi sa iyang hinay, tiguwang nga tingog, mibarog siya, miwara-wara sa iyang tiguwang pod nga kamot ug mahandurawon nga miasoy nga way sami sa matahom nga kasugiran sa gugma nilang Titing ug Estelita. Apan gikataw-an man lang siya sa mga book reviewer nga taga DepEd-Manila kay dili man kuno katuohan ning estoryaha Ma?m, ayaw lang pod iapil nang mga sinampangkong nga mga estorya kay tudloan ba diay nato ang mga bata og mga binuang? Dili kaha ta kataw-an ana sa mga neighboring countries ug mauwahi na kaayo ta sa kalamboan para sa gitinguhang globalisasyon? Hoooy, hatagi ni ninyo si Ma?m og manwal diha sa saktong tumong aning gihimo natong mga textbook kay morag nasaag na man ni siya, uy. Ingon bitaw ko nga ayaw na lang ninyo paapila ning mga tiguwang nga maestra kay karaan kaayo ni silag pangutok, pilia ninyo ang mga fresh graduates kay progresibo ug scientific kaayo. Ma?m, mas maayo pa mo-retire na lang ka, akoy bahala sa imong papers sa retirement ug balik na lang ka didtos inyong bukid sa Kansanit para mananom kag kamote. Nanghugyaw og pangatawa ang ubang mga maestra? kasagaran mga bag-ong tubo diin wa pa gani tuboig bulbol sa ilang isigkaklasrum apan mga doktorado na kay kuwartahan man kaayog mga pamilya ug andam mobayad sa ilang desertasyon apil na mga seminar aron lang naay sertipiko aron motaas ang ranking? ug mabugalbagulon nilang gitan-aw ang tiguwang nilang kauban nga sama bag usa na lang kini ka putos nga giputyong na ug andam nang ilabay sa landfill kuyog sa ubang di na magamit sa yamhangan nga kalibotan.
Pagkabati sa tiguwang nga maestra sa tanang pagbugalbugal kaniya, midagan siya sa kasilyas ug mihilak kay sa sulod sa iyang dughan nahibawo siya sa bili sa gisapnay niyang kasugiran. Taliwa niining gatosan ka edukador, siya ug siya lang ang nasayod niining tanan busa gibati niya ang kahinugon. Oo, mihilak siya dili tungod sa mga pagtamay kondili tungod kay nangaraan na siya niining kalibotan ug ambot kon makabayad ba kaha ang kalibotan sa dako niyang natampo paghaw-as sa kaburong sa daghang henerasyon sa kabataan. Mihilak siya dili tungod sa mga pagyubit kondili tungod sa kahinugon. Wala na, malimtan na gyod kini sa hingpit kay ang mga bata mas motuo pa baya sa libro kaysa kasugirang binaba, bahalag sayop ang libro basta gikan lang gyod sa DepEd, obligado kining itudlo ug tuohan sa tanan. Kon dili man gyod gani kini mahilakip sa mga batakang basahon sa elementarya, iya na lang kining isulti sa hangin, ipabanda kining sugilanon sa bungol nga mga walog ug lugot aron, sa mga tigming kaadlawon, saulogon kini uban sa mga kabog sa duldol, mga hanlulukay sa kakugnan, ug ang mga Sugboanon mawad-an na unya niining tipik sa bulawanong kasugiran sa gugma ug mismong ang gugma butang na lang unya sa kagahapon kay ang mga takna sa pagsuginlanay dako na man unyang kahasol buyon sa nagdaling puntirohan sa panahon.
Wala dangting pipila ka buwan, ang tiguwang nga maestra hingpit na gyong mibiya sa serbisyo. Segun sa nahabiling rekord sa Securities and Exchange Commission, ang iyang retirement package nga nakuha sa GSIS gitukod niyag foundation kansang tahas mao ang pagpakatap sa kasugiran sa gugma ug sa mismong mga sinulat nilang Titing ug Estelita. Apan kay di man kasustiner ang iyang retirement sa pagpadagan sa kalihokan sa foundation, nawala lang pod kini ug mipauli na siya sa Kansanit ilabi na kay gidudahan pod hinuon siya nga gisuportahan sa mga komunista kay basta NGO lagi, dudahan man dayon sa mga naa sa gahom nga pront ra sa kalihokang walhon. Unya, dihang nahanaw na ang iyang foundation, hikit-an na lang siya nga maglakaw-lakaw mabuntag sa kahigaran sa Kansanit nga magguyod sa iro niyang kagiron.
Ang boarding house nilang Titing ug Estelita gi-demolish na man pod kay tukoran na kuno sa kinadak-ang shopping center sa Asya. Ang bagon nga ilang gitulayan paingon sa Buwan hinay-hinay ra man pod tong natun-as paglabay sa pipila ka ting-ulan ug ting-init. Kanang mahilabay dinhing dapita ang mga nahibawo sa hanap nga detalye sa ilang kasugiran, maglisod na man silag tultol diin ra gyod tong dapita sa Urgello kay nausab na man gyod ang tanan. Hangtod nga nahisama na lang ang tanan sa nahikalimtang lubong nga natabonan sa himulak nga mga kadena de amor.
Ug sukad niadto, kanang hayag ang Bulan, may mabati man lang gihapon nga mga hisgot-hisgot sa pipila ka banika sa Sugbo kalabot niining kasugiran nilang Titing ug Estelita nga sumay-sumayon sa nahabiling katiguwangan. Panagsa, ang gagmayng mga bata mangutana baya gihapon Lola, unsa man nang morag badlis-badlis sa nawong sa Buwan? nga tubagon lang usab sa mga apohan og mao man kuno na, Inday, ang kampat nga pulbos sa aping ni Estelita, nga maoy sinugdanan sa gugma ni Titing… nga gisulti pod sa akong mga uray ug uyong kaniadto sa gamay pa ko! Apan ang bata nagduka na man ug dili interesado sa estorya maong ang kataposang peryod sa sugilanon sa apohan paminawon na lang sa patay ug bugnawng dunggan sa kagabhion.
Aduna usay kontemporaryong mga magbabalak nga mahinumdom pa sa mga linya sa balak nilang Titing ug Estelita kay may mga higayon man nga kutloon nila kini isip epigrapo sa ilang kaugalingong mga balak. Apan sa mga workshop, gi-discourage man ang mga epigrapo kay makasamok lang kuno kini sa sinuwat maong, kutob sa mahimo, likayan nila ang pagkutlo sa mahikanhong mga linya sa duruha. Sa mga basabalak sa Handuraw Pizza, aduna gihapoy mohisgot sa pipila ka balak nilang Titing ug Estelita apan mao lagi, kutob ra sa hisgot-hisgot nga way kalahian sa taphaw nga pagtagad sa kagahapon sa usa ka biniyaan. Ang koleksiyon sa mga balak nilang Titing ug Estelita nga giarkiba sa National Library ug Cebuano Studies Center hagbay rang gikaon sa anay maong napugos ang mga janitor sa pagsunog kay makadaot man kini sa limpiyong mga estante kay angtod man lagig baho ang karaan ug gianay nga mga libro ug naa may mga researcher nga nangreklamo ug nagpadalag suwat sa National Historical Institute nga tabangan sila nga mapapha sa trabaho ang tapolan nga mga janitor kay gisip-on ug gihubak sila adtong nangadto sila kay naay gi-research. Mao to, pagkahibawo sa mga janitor, nagkuha dayon silag gasolina ug gidali-dalig sunog ang mga libro nilang Titing ug Estelita nga mora bag nakahimo silag dakong krimen ug kinahanglang limpiyohon ang mga ebidensiya aron walay makita ang mga imbestigador.
Kasagaran sa mga matuo-tuohon moingon ra man pod nga ang Bulan nga permanenteng gihalaran sa mga magbabalak sukad pa sa unang panahon gihimo na karong nataran nilang Titing ug Estelita. Wala mahisgoti ang duha sa mga pahina sa kasaysayan apan samtang anaa pa ang Bulan, kini mapugsanong mopahinumdom sa tanan sa bili sa tinuod nga gugma ug sa gahom sa balak. Ang dugang kahayag nga ilang mahimatikdan matag takdol, sa ilang pagtuo, naggumikan sa inalisngaw sa pagbinatiay nilang Titing ug Estelita nga tingali, niining tungora, ang balak mismo nakabaton og literal nga kainit didto sa espasyo diin sila gawasnon ug malipayon. May mga kadalagahan nga maibogong mohangad sa Bulan tungod kay kini gisaad lang sa ilang maghahalad; si Titing mismo mihatag gyod niini kang Estelita!
Ang irong kagiron nga gipanag-iya sa tiguwang ug retiradong maestra, dili gyod makalimot sa pag-uwang matag takdol. Ug inigkabati sa tiguwang sa pinangga niyang binuhi, iya dayong ablihan ang iyang bentana ug pasudlon ang kahayag sa Buwan ug mohilak.
(KATAPOSAN)
subay ning sandayong midagayday ang tubig gikan nianang tubod sa karaang kamansi
diin giugbok mo ang talinggab sa patong nga kawayan diha sa iyang kasingkasingug mibugwak ang iyang tam-is nga luha
kon imong tutokan ning gisubayan sa tubigang lumot mikunot na, apan lunhaw gihapon—himsog, ambongan, walay sama
nga misala sa bul-og sa luha sa kalipay 
timan-i: kining tubora mao ang matuod nga katagbawan sa kalibotan nga
bisan sa kataposang lad-ok sa tamsi, mobalik ug mobalik siya aron sa pagsigop sa sabaw nga inipis sa iyang Inahan
ug nakighi-usa ang mga alindahawsa tagsa-tagsang pisik nianang tubora
kay gipahabogan mo man ang iyang pagkamapaubsanontinubdan, matod pa sa usa ka ermitanyonga giuhaw gikan sa makabungol nga kamingaw
ang mga alindahaw nahimong ulan–mingbunok ug sa nahuwasan na, milurangnamingaw ang kasapaan ug nanggitib ang mga balili
kay ang luha mopahulay human sa pagbul-og
ang tubod nagpabiling ipisananug higayon na sa mga pirok-pirok ug antulihaw nga moambit sa kalipayon
human sila makasigop sa sabaw,nanghiniksik ug dayon milupad sa kapunawpunawan
miduaw pag-usab ang uwankuyog niya ang habagatnong hangin
kansang taghoy misulay pagbuak sa bugnawng lugas sa klasikong harmonyoug napukaw ang nahinanok nga dagayday sa kasapaan
pagkaanugon, karon ang tamsi nahisalaag nakay miikyas ang kanhing tinobdan sa tubig nianang kahoy sa kinabuhi
siya milukso sa pikas tampi, nanghuhoy ang iyang abaga
wa na makatultol sa kanhing ipisananapan siya nagpaabot hangtod sa udtong tutokhangtod milupad sa wala nay pagbalik
makamingaw imong baybayon.ang mga lusay sa imong hunasan,ang tambasakan sa imong bakawan,imong paghagunghong taliwa sa akong bilahan.
pagaisipon sa gihapon nga bugsay imong dila;sa katuyoman, ang akong mga tudlomanghiram sa bakasi nga idlas sa akong mga kamot.
nagpinsing ang atong mgatuhod. sa matag sawom nimo nag-anam pud og taob ang taknasa nagkalawom nga kagabhion.
giudhak ang aircon, nahikog sa kaalindanga,nagbuwan-buwan atong mga kalimutaw,ang kun-ot sa habol daw balod nga buhing saksikung giunsa ta pagbanhaw ang tubod sa huwaw.
gigukod sa akong mga mata ang imong tutoknga miambak sa lawod sa imong kabalaka.atong mga singot daw lugas sa balasnga gibanlas sa dagat nga dili moila og puas.
kay sa paghubas unya sa atong oras,anam-anamon ta pagpanginhas ang atong mga bistisa sawog nga daw lapyahan sa mga hinungdankon nganong kining gabhiuna dili unta angay mahitabo.
nadala sa lansis sa pamaling nga dili maklaroang limbong nga napukot sa moskitero,nga ang habol mosagang sa katapusang hapak sa balodaron dili ta madala sa anod.  
apan bisan og wala pa nidagsa ang imong mga hagokaduna nay dakong dagat nga nag-uwang natong duha.ikaw, nahinanok sa paghunas sa imong mga daman,gianod paingon sa iyang lapyahan.
kay bisan akong ngalan ang gihunghong sa imong kagabhion,ikaw mopauli gihapon sa iyang kabuntagon.
Gibira ni Nenet ang pisi nga nagtapot sa ilong sa kabaw,
mihunong kini sa pagkadungog sa iyahang singgaak. Nagtungtong siya sa buko-buko
sa mananap nga ganina pa naghalhal. Walay klase, mao nang nanghakot silag lubi
kauban ang iyahang maguwang nga si Teban, disi-says anyos ug manghod nga si Pawpaw nga dyes ang
panuigon. Tig-isa silag tugsak sa iyahang mga igsoon, gama kini sa kawayan nga
adunay hait sa punta aron madagit ang lubi nga ilang ipanulod sa ilahang
kariton.
?Punu na!? tubag sa igsoong si Pawpaw paghuman og hakot sa lubi.
?Siiii!?
Gipitkan ni Nenet ang lubot sa kabaw, misutoy kini sa laing
punoan. Nagpasiaw si Pawpaw tungod kay nagkumpayot kini sa likod sa kariton.
Nag-una iyahang Manoy Teban sa agianan arun susihon ang dalan kon aduna pa bay
mga lubi nga angay ikarga. Sa dihang nakita sa iyahang maguwang laki nga wala
nay lubi nga nahibilin, mipauli na sila.
?Una na lang mo Noy kay mangita pa kog lawa-lawa diri. Ibaligya
nako kang Justin.? asuy sa kinamanghoran.
?Tagaan na lang takag damang unya sa balay, gilaming nako to.
Dako kaayo to.? segun sa ilahang manoy Teban nga gikuha ang pisi kang Nenet.
Walay nahimo ang manghod ni Nenet nga si Pawpaw busa misakay na lang kini uban
niya nga kadtong higayona mibalhin sa ibabaw sa kariton ug nag-ingkib og turok
samtang gahigda.
Naabtan nila ilahang tatay nga gikaestorya sa anak ni Don Ramon
nga ilahang amo, ang tag-iya sa yuta nga gina-ugmad sa iyahang anhing lolo Tito
nga usa ka Waray. Nahisalaag kini sa Mindanao sukad pa niadtong 1980?s ug
miabot dinhi sa probinsya sa Sarangani kon diin sila nagkaila ni anhing Don
Ramon.
?Nganong wala kayoy bunga ning punuan sa lubi Nong?? pangutana
sa agalon.
?Tungod tingali sa kainit sa panahon Ser, mikuyos sab gani ang
mga bunga? matud pa sa iyahang Tatay Tuting.
?Unya ang mga mangga ug rambotan nako dinhi morag nihit naman?
dugang pa sa kaestorya.
?Tingalig gipangkaon sa mga kabog dinhi Ser.? segun sa mag-uuma.
?Mao ba, basi dili lang kabog ang gigutom.? matud pa niini.
?Lain pay ato. Magpakuskos diay kog butong kay adunay panagtigum
sa balay, ipakuha lang nako dinhi.? dugang pa niini ug misakay na dayun sa
iyahang Terrano.
Nakita ni Nenet nga mitando lang ang ilahang amahan sa agalon.
Paghuman gikampay sila niini nga magdali kay ganina pa kini naghulat sa ilaha
aron buntan ang nahakot nga lubi, sumala pa nga unyang udto sugdan na ang
pagbuak. Ginapadali kuno sila sa ilahang amo nga makapatimbang og kopras tungod
kay nagkinahanglan kinig kwarta nga pang-dialysis sa inahan nga si Donya
Corazon.
?Tay, mutabang kog buak!? segun ni Nenet sa amahan samtang
nagdiskarga og mga lubi sa kariton.
?Ayaw intawon pag-alig alig Inday kay tingalig matigbasan nimo
nang imuhang kumagko? asuy sa iyahang manoy Teban nga nangagho.
Walay mahimo ang batang babaye maong nagpahipi na lang siya sa
daplin. Misiplat siya sa iyahang amahan nga niadtong higayona maabtikon nga
nagbunot og lubi.
Dugay na gapangopras silang Nenet. Usahay mutabang silag kamada
sa mga nabuak nga lubi ibabaw sa pugon unya ila kining daoban paghuman. Inig
maluto na ang lubi, lugiton na nila pagkakadlawn unya isakeng pagkabuntag.
Usahay kon walay klase sila sab ang mag-uling sa mga bagol aron ibaligya sa mga
dagkong tindahan didto sa sentro. Gapananggot sab sa punuan sa lubi iyahang
kuya nga Teban aron himuon kinig suka ug tuba aron mabaligya o di kaha
ipanghatag sa ilahang mga kaparyentihan. Maingon ni Nenet nga mahatag gayod sa
kinaiyahan ang ilahang panginahanglan. Alang kaniya, ang kalubinhan mao ang
kalibotan.
?Noy, kanus-a man ta manungkit og kwaknit?? pangutana ni Nenet
sa iyahang manoy Teban usa ka adlaw samtang nagbagos silag lukay aron himoog
silhig sa ilahang nataran.
?Nanglangyaw na ang mga kabog sa laing lugar aron mangitag
makaon.? sagbat sa iyahang inahan samtang gibugkosan ang mga binagos nila.
?Manulo na lang tag baki eh, tapos gataan nato? awhag ni Pawpaw
sa mga magulang samtang naghimo og dulaang bola nga gama gikan sa lukay.
?Nag-uga naman gani ang lunangan? tubag ni Nenet sa manghod nga
morag nagpasug-o.
Samtang naglalisanay ang mag-igsuon gipahimangnoan sila sa
ilahang tatay.
?Kamo, dili namu manakag mga bunga dinhi sa mga punoan. Dili
baya na inyuhang tuwad.?
?Pero kita man nag-alagyam ana Tay,? matud pang Nenet.
Gitapion sa iyahang tatay ang palad niini sa ulo ni Nenet.
Mipahiyom kini unya miginhawa og lawum.
?Basta. Naa ta sa kalubhinhan apan dili ato ang kalubinhan.?
Wala masabtan ni Nenet ang gisulti sa iyahang Tatay. Apan sulod
sa pila kabulan, nabag-o ang hulagway sa kalubinhan tungod kay nagtika-init sa
ilahang lugar. Mas nisamot pa ang ilahang kapit-os tungod sa gamay na lamang
kaayo ang makopras sa iyahang tatay.
?Yati, gamay lang kaayo atoang lubi karun.? segun sa iyahang
tatay nga nakapangawot sa ulo samtang naghangad sa lubi nga gituba sa iyahang
manoy, usa ka adlaw, nga nangiskwela silang Nenet.
?Mahal ang baligya sa mantika apan barato ang palit sa kopras!?
dugang pa niini.
?Relaks lang Tay! Manguha na lang sab tingali tag batol arun
lutuon.? segun sa iyahang Manoy Teban samtang nagngisi ibabaw sa taas sa lubi,
tingali gusto lang gyod niini magpasiaw o lingawun ang iyahang amahan nga
nagbagolbol.
?Kamahak, mukaon kaha ang imuhang igsoon anang ulod mana!?
bahakhak sa amahan nga nawala ang kabalaka niadtong higayuna.
?Aw, morag lasa man gihapon nis karne!? komedya pa sa maguwang
laki.
Wala gyod nasayop iyahang Manoy Teban, gituman gyod sa ilahang
amahan ang gisugo niini ganina. Paghuman nila og panuba sa lubi, nangita dayun
silag patay nga lubi nga gitumba sa bagyo kadtong niaging bulan. Nanguha silag
atsa arun bungkagon ang punuan. Didto nakita sa ulitawo nga nagkitiw-kitiw ang
mga ulod sa lubi. Nidako ang mata sa ulitawo ug naghinam-hinam kini. Pag uli
nila sa ilahang balay, lipay kaayo si Nenet nga mitagbo sa iyahang tatay ug
manoy Teban.
?Tay! Unsa inyuhang dala?? pangutana niini.
?Aw, hahaha batol na.? segun sa iyahang tatay.
Dali nga gihatag sa iyahang manoy Teban ang sako nga iyahang
gihawiran ug giabrihan kini ni Nenet didto nahiiktin siya tungod sa mga ulod nga
nagimok-gimok sa sudlanan.
?Ngek, Tay! Makaon ni?? pangutana niya sa iyahang amahan nga
gitaktak ang hugaw sa gisuot niini nga butas.
?Pangutan-a si Nanay nimo,? iyang tatay samtang gitudlo iyahang
nanay nga atoa nagyampungad sa abuhan aron maghaling.
Miadto si Nenet sa kusina arun ihatag sa iyahang nanay ang dala
nga batol sa iyahang manoy. Gipangutana niya kon makaon kini, mikatawa iyahang
inahan ug miingun nga lami kini, morag lasa sa mani, apan lisud kini lutuon.
Pagkagabii, nitan-aw gyod si Nenet kon unsaon pagluto sa batol nga gikan sa
lubi ug nakita niya nga mao diay lisud kini prituhon tungod kay
maglugpot-lugpot man kini inig mainitan maong kinahangang takluban dayun ang
kalaha human og butang. Wala sila mugamit og mantika tungod kay nagmantika naman
kini.
?Kini nga ulod mahimu kining bagang kon madako. Apan lami gyod
ni, mao ni ang paborito nga pulutan namu sa imuhang tatay sa una.? Nakatawa
iyahang inahan samtang gisugilon kini.
Wala makauyon si Nenet sa itsura sa pagkaon apan mao kadto
ilahang gisaw-an sa ilahang gamay nga lamisa. Nagpasalamat na lamang siya kay
lahi na sab ang ilahang sud-an, dili na permente otan.
?Panghatag pa gud te,? matud pa ni Pawpaw nga nagdugang na pud
og kan-on tungod tingali kay nalamian sa sud-an. Gidunol ni Nenet ang yahong
nga napuno sa batol.
?Hinay-hinay lang Paw. Basi bayag matuk-an ka ha.? komedya sa
ilahang Tatay.
Nagduha-duha gyod si Nenet nga mukaon og ulod apan wala silay
laing sud-an. Busa gipiyong na lang niya iyahang mata matag kuha og batol dayun
usap ug tulon.
?Lami diba?? sunlog sa iyahang manoy Teban ug nagkinataw-anay
sila sa gamay nilang lamisa.
Paghuman nilag pangaon, gitabangan niya iyahang nanay sa paghugas og plato
didto dapit sa may bomba. Nagpahuway na ang iyahang mga igsoong laki apan
nagpabilin pa iyahang Tatay sa ilahang kusina arun butangan og tungog ang
ilahang tuba nga ibaligya ugma.
Paghuman nilag panghugas nibundak og kalit ang kusog nga ulan.
?Uy himala ning ulan? segun sa iyahang nanay samtang gilukdo ang
ilahang planggana.
?Malipay ang mga buwak ani, mabisbisan sila? dugang pa niini
samtang nagdali-dali silag paoli sa ilahang gamayng payag ilalom sa punuan sa
mangga aron dili sila mangabasa.
?Bitaw Nay no!? tubag sab ni Nenet samtang gibukhad ang mga
palad arun saluron ang mga lusok sa ulan gikan sa langit.
?Manggawas na tingali ang mga baki ugma sa gabii? segun niini.
Pag-abot sa balay gisugo siya dayun sa iyahang nanay nga muinum
og usa ka baso nga tubig nga adunay asin arun dili kuno kalinturahon. Una nga
ulan kadto sa bulan sa Enero. Misaka na si Nenet sa ilahang lawak, nangatulog
na ang iyahang duha ka igsuong laki. Nagsugod na og banha ang mga baki sa
lunangan. Mora kinig sonata nga lami paminawun. Nakatulog si Nenet nga wala
maghabol bisag tugnaw kaayo.
Pagkabuntag
niana, nakamata si Nenet tungod sa paghinagudlos sa iyahang inahan. Gisulod og
tubig ang ilahang balay. Nibanaw kini. 
?Pagmata! Pagbantay
kay bagyo! Tingalig managan ta karun sa pugon!? segun sa iyahang inahan. 
?Si
Tatay Nay?? pangutana ni Nenet nga nabalaka tungod wala iyahang maguwang ug
manghud nga laki sa iyahang  tupad. 
?Tua
nanguhag pako arun kan-on!? segun sa iyahang inahan. Dili kaayo sila
magdungganay tungod kay kusog kaayo ang ulan. 
Niharos ang kusog
kaayo nga hangin. Adunay naglagubo sa gawas. Milagat iyahang mata sa pagkakita
nga napunggot ang ulo sa punuang lubi dapit sa ilahang silingan. Maayo nalang
wala natumpagan ang balay niini. 
Naggaksanay
silang duha sa iyahang nanay sulod sa balay. 
?Maghimaya
ka Maria Nupuno ka sa grasya? nangadye iyahang inahan. 
Taud-taod
nihinay ang hangin, nihunong na ang ulan. Nigawas dayon si Nenet sa ilahang
panimalay. Didto naluya siya sa pagkakita sa mga bulig sa lubi, lukay ug mga
palwa nga mibara sa kadalanan. Nangatagak og nabuak ang mga bunga sa lubi.
Nasayangan siya sa mga butong ug linghod nga bunga apan mas nahadlok siya nga
mahulugan og mga palwa.
Sa
wala madugay,nakadungog siya og tingug sa sakyanan nga bag-ong abot. Nakaila si
Nenet sa tingog sa Terrano. Migawas ang ilahang amo nga nangita sa iyahang
Tatay. 
Nagtikahinay
og tulo iyahang luha. Nangumo si Nenet ug mihangad siya sa langit. Gibukhad
niya ang mga palad arun salurun ang mga lusok sa ulan gikan sa kahitaasan. 
Apan?
Mituwak
na ang ulan. 
Unya
niinit na sab.
WALAY klaro ang mga estorya unsa gyoy tinuod nga nahitabo nila ni Titing Artaud ug Estelita Uy nganong kalit lang silang nawala ug wa na igdungog usa ka buntag sa Abril nga ang kainit sa berano morag mga lansang nga tayaon nga nangahulog sa aseras. Hanap na man god kaayo karon sa memorya sa katawhan ang maong sugilanon? sama kahanap sa saad sa usa ka politikong bakakon. Ang nagpabilin na lang sa kolektibong memorya sa katawhan mao kining mosunod:
Ang mga sakop sa Bathalad ug Ludabi niadtong panahona sa pagkabaniog sa hitabo nagsigeg panakla ug dili makatuo nganong kalit lang silang nawala? sila si Titing ug Estelita? sa sirkulasyon sa katitikan nga unta anaa man sila sa kinapungkayan sa ilang arte sa panulat. Ang mga lingo-lingo ug panakla sa kahinugon mabatyagan bisan diha sa mga sugang neon sa mga balay-kahilayan sa Mango Avenue, mahidunggan bisan diha sa pagawng bosina sa mga dyip-pasaheroan sa Colon.
Dihang nakompirmar na gyod ang pagkawala sa duha, dihadiha, ang mga bar sa Sugbo managsamang nagpasidungog og mga basabalak pahinungod sa pagkawala sa duha ka bituon sa panulat. Diha na ganiy duha ka bar owner nga diriyot magpinusilay para lang maoy makakuha sa eksklusibong katungod paghimo og tribute apan wa to madayon ang ilang duwelo kay parehas man silang gisikop sa mga polis kay gun ban man diay adtong panahona. Bisan si Mayor Tomas Osme?a sa Dakbayan sa Sugbo nagplano gani unta nga ilisan ang ngalan sa City Public Library sa ngalan nilang Titing ug Estelita apan nahadlok lang ang madungganong mayor kay basin dili aprobahan sa konseho ang mait-on niyang planong kulturanhon (kay naa man goy mga konsehal nga kontra-partido sa mayor ug klarong moitsa og pangutana unya atol sa deliberasyon kon nganong sa magsusulat man ipasidungog ang katungod sa paghingalan sa librarya nga naa may daghang politiko nga klarong angay pasidunggan; ug usa sab sa rason sa posible nilang pagsupak mao nga adtong miaging eleksiyon, gipatapsingan man lagi tawon sila sa mga balak nilang Titing ug Estelita).
Sa mismong takna nga ang duha nawala, nag-trending dayon sa social media ang maong panghitabo. Ang fb status sa mga magsusulat nagpadayag man god dayon sa dakong kasubo ug kasagmuyo sa pagkahanaw sa ilang giidolo nga mga magsusulat; kasagaran nila nangutlo og mga panultihon gikan sa sinulat sa duha.
Sa facebook, ang opisyal nga post sa Bathalad nakakuhag 3.5 million shares (wa pay labot niini ang mga trolls nga mingsakay sa panghitabo); instagram, 2.4 million shares, ug ambot pila to sa twitter. Ug ang #welovetitingestelita, #deathofcebliterature, ug ang #prayfortitingestelita nga mga hashtags nahimong nag-unang pinangita sa lainlaing search engines sa cyberspace. Gani, ang uban maayo kaayong mingtahi sa mga koneksiyon taliwa sa mga sinulat nilang Titing ug Estelita aron kahatagan kinig hustisya ug rason pinasikad sa saykoanalisis, intertekstuwalidad, ekspresibong teyoriya, memetika o unsa pa diha nga mga disiplinang akademiko nga gitudlo nilang Dr. Angel Pesirla ug Dr. Hope Yu sa ilang mga tinun-an sa masteral ug doktoral. Ang Sunstar Daily ug Cebu Daily News nagpagawas sab og lainlaing bersiyon sa editoryal? managsama nga mingyukbo sa katakos sa duruha nga mao lagi untay gilaoman nga moguba sa paril sa pamalak nga nanggungis na sa kakaraan.
Sa laing pagkasulti, dili malalis nga banggiitang magsusulat ang duha. Ang ilang mga sinulat makapamatuod nga sila ang pamag-ang sa binag-ong katitikan, matod sa mga kritiko sa PEN-Philippines. Ug giingon sa mga tigpaniid nga pipila ka tuig unya, ilang saw-an ang pasidungog sa Nobel Prize in Literature.
Apan wala ra kaayo kini nila seryosoha kay kanang magkuyog sila, magsige ra man tog ngisi si Titing samtang magsigeg hapyod sa itom, kulongon nga buhok ni Estelita nga mora bag ang tinubdan sa iyang mga sinulat hinagpat ra sa matag lusok sa buhok sa dalaga. Kon baybayon man ang buhok sa dalaga, lagmit si Titing ang palarang eksplorador nga unang nakataak ug nakaangkon niini.
Si Estelita sab kay nahimong hilomon kaayo. Matod pa niya sa mga tinun-an sa UP, CNU, ug San Carlos nga buot mointerbiyo niya isip rekisitos sa ilang kurso… naa sa akong mga sinulat ang tinuod nakong mensahe sa kalibotan ug ayaw na ko ninyog interbiyoha, mga Dodong ug Inday, kay dili ko buot nga himoon ra ko ninyong kuhaanan og grado sa inyong mga assignment sa eskuylahan; hala, pamauli mo sa inyo ug mas makatabang ninyo nga mobasa mo inay inyo kong interbiyohon, kasabot?
Sa wala pa sundog-sundoga silang duha sa mga batan-ong magbabalak, sila gyod ang kinaunhang minggamit og mga emoticon, mga meme, mga sticker, ug unsa pa dihang visual acrobatics sa panulat. Bisan gani kadtong sikat kaayong balak ni Richellet Chan nga nakapapukaw sa instinct sa pagpamoso sa tawo kay iya man laging gibuslot-buslotan sa puncher ang papel unya giletrahan og ?anhi mi maglilianay sa akong pinangga?, klaro man kaayo to nga impluwensiyado sa estilo nilang Titing ug Estelita.
Sa usa ka balak ni Titing nga gipadala niya sa usa ka nasodnong magasin, naglibog ang editor kon unsaon pagpagawas ang usa ka balak nga ang kataposang pulong ipatik ra sa hangin, segun sa tugon sa magbabalak. Yati, unsang utoka ning tawhana? miingon si Editor Policarpio ?Apyong? Sagaral samtang nagtaktak sa dako, talition, ug hugaw niyang hunsoy sa agiwan nga sama sab kakaraan sa lamesang tugas sa iyang buhatan. Unya kay di man siya kamaong mo-email, nagbiris-biris og suwat ang tiguwang nga editor kang Titing nga nagpahayag sa iyang habig… Mr. Artaud, wala pay tinta alang sa hangin maong dakong binuang ning imong balak. It is my prerogative as an editor to reject your poem. I?m sorry.
Si Titing nga nag-abli sa sulat sa editor naatlan sab nga diha sa baybayon, nga, niadtong tungora, nahimuot nga nagsud-ong sa balod nga gihandos sa ayaay sa aping sa dagat, misinta ug namalikas… Hungog nga editor! Wa ba siya mahibawo nga bisan gani ang balod maantigo mang mosulat og balak? Naa ohh… gibasa sa nag-inusarang sakayan ang ritmo, kadensa, ug estansa sa mga balod!
Sa usa sab ka balak ni Estelita, nga apil sa iyang librobalak nga ?__ ? [nota sa tagsulat: ambot unsaon pagsuwat anang libro nga blangko ra ang kober], gibutangan pa og tugon ni Estelita ang kinaunhang balak sa hugpong, aron mahingpit ang imong pagsabot niining balaka, abisa ang imong ubul-ubol ug paminawa ang pulong sa buslot sa imong tutunlan. Sa usa sab ka basabalak, nakugang ang tanan dihang gikumot-kumot ug gikunis-kunis ni Estelita ang papel nga gisuwatan sa iyang balak nga mora bag walay katungod ang sinuwat niyang mga pulong nga litokon sa uban. Sa bantawan niadtong gabhiona, nagpasad ang pira-pirasong papel nga nagkadugo sa pagbati ni Estelita.
Ang ilang arte sa pagpanulat? kansang pamaagi counter-culture kaayo? giisip sa mga tigpaniid sa katitikan nga insulto ra kaayo sa mga nangaraan sa panulat ug sa tradisyon nga hugot nga gipanday sa mga patriarka sa dagang. Mao to nga nabahin sa duha ka paksiyon ang katitikan: mga pros ug antis. Apan miingon man pod si Nyor Butch Bandillo nga makaayo sa katitikan ang himsog nga diskusyon ug kanang mga lalis-lalis, basta wala lay personalay, makapalambo kana sa arte kay anha man mahimugso ang kultura sa kritisismo. Mao to nga giisip sa tanan nga usa ka welcome development ang panghitabo.
Ang mga higala nilang Titing ug Estelita nakamatikod nga maoy punayan og hisgot sa duruha diha sa mga kapehan ang panghunahuna nilang M. Duchamp, A. Breton, M. Focault, N. Chomsky, ug J. Campbell ug nagtuo sila nga nakaimpluwensiya kaayo kini sa intelektuwal nilang pagtubo sa arte.
Mao lagi nga sa dihang nabaniog ang balita nga nahanaw silang duha, daghan ang nanaghap nga mahimong biniyaan ang arte sa katitikan… wala na gyod tay ayo ani, Bay, maughan na atong panuwat niini kay wala na man tay sundog-sundogon, wala na tay atngan nga bag-o ug tulibagbag nga mga sinulat nga makabalbag sa atong pangutok ug makapapusgay sa atong mga pagbati; mobalik na pod ta ani sa naandan ug kinaraan nga panulat kansang mga metapora lupig pay gipangtaptan og beri-beri ug rayuma sa kahuyang; haiy maayo kaha kon mananom na lang tag kamote ani ninyo, Bay.
Sila si Felix Gatbonton ug Armando Erejer mao ang unang nakakita sa timailhan sa pagkawala sa duha kay miadto man lagi sila sa boarding house nilang Titing ug Estelita sa ambot unsa to nga katuyoan. Sa lawak nga giabangan nilang Titing ug Estelita sa Urgello duol sa SWU, nakit-an nilang Felix ug Armando ang punoan sa hataas nga bagon nga lagmit gigamit sa managhigugmaay nga agianan paingon sa dapit nga dili na maabot. Ang bagon mitubo nga mituyhakaw suot sa nagyungyong nga mga sanga akasya sa nataran sa boarding house, lusot ngadto sa panganod sa Abril ug nawala ngadto sa agianan paingon sa kawanangan. Hinuon, walay makatuo nga naabot gyod sila sa gilay-on sa masanawng kabituonan duol-duol na sa blackhole nga nahulagwayan nilang Katie Bauman. Lagmit, kutob ra sila sa Bulan.
Miingon ang mga kritiko sa lainlaing unibersidad nga ang balak nilang Titing ug Estelita nakabaton og lawas ug diwa ug nahimo kining bagon nga nagtulay kanila paingon sa dapit diin sila tinuod nga gawasnon ug malipayon. Ug kini nahimong kabahin sa tinuod? sama sa mga tinuod nga gibarogan sa mga Sugboanon sulod sa dugay nang panahon. Ang kahimtang gidawat sa tanan nga sama bag pagdawat sa kamatuoran sa aparisyon sa mga santos ug santas sa kabukiran sa Kampawog, sa Simala, sa Antipolo, ug sa bisan diing bukid diin ang mga matinuohon walay duda sa ilang pagtugyan sa ilang mga kaugmaon. Sama sa pagdawat nga si Lapulapu mao gayoy nakaabis sa liog ni Magellan nga unta wala man gyoy bisag usa nga miingon nga siya nakadungog pag-angkon sa maisog nga bayani niadtong krimen sa pagpatay o kaha sa police report man lang o kaha sa death certificate man lang ni Magellan stating the fact that Lapulapu was the real culprit, ubp.
Sa laktod, ang miturok nga bagon ug ang pagtaban nilang Titing ug Estelita paingon sa Buwan mas tinuod pa sa mga kabuntagon, mas tinuod pa sa kinabuhi ug kamatayon, mas tinuod pa sa mapulang mga gihay sa rosas.
Dangtag pipila ka semana, ang respetadong mga tawo sa art scene sa Sugbo minghatag usab sa ilang mga pagyukbo: si Insoy Ni?al naghimo og rock opera ala-Hydrophenia; si Nyor Erning Lariosa naghimo og elehiya ala-Written In The Country Churchyard nga gi-syndicate pod sa lainlaing literary magazine sa pito ka kontinente sa kalibotan ug ang maong elehiya gibasa sa ASEAN Summit ug daghan? daghan gyod ang nakakita? nga si Pres. Donald Trump puwerteng hilak pagkabati sa balak ug bisan ang nanag-away nga kanasoran mideklarar nga hunongon ang panagbangi kay gugma gyod lagi ang labing mahinungdanon sa tanan; ug busa gipirmahan dayon ang mga tratados sa kalinaw ug, gani, human sa summit, ang mga presidente sa North ug South Korea kay nakit-an mang nagduwag siyatong sa ilang border isip seremonyal nga pagpapas sa kasungian sa duha ka nasod kay panahon na lagi sa kalinaw ug kalimtan na ang tanang kasilo kay kita rang dugoa dinhi sa kalibotan. Ang tanang FM stations sa Sugbo usa ka semana nga sigeg patokar sa ?Lucky? ni Jason ug Colbie kay naukayan man sa pribadong notebook nilang Titing ug Estelita nga kini diay ang punayan nilag kanta sa una ug ang estasyon nga di mopatokar niining kantaha kay wala gyoy maminaw ug busa napugos ang mga disk jockey pagsunod sa nagtipun-og nga song request sa publiko bahalag sakit na kaayo sa dunggan ang pagpuynayg balik-balik sa kanta aron lang gyod dili pod sila biyaan sa mga advertiser; ug si Maestro Lutgardo Labbad naghimo og sarsuwela? silang tanan mingpasidungog gayod sa pagkawala sa duha ka banggiitang magsusulat.
DILI gayod mahikalimtan ni Titing kadtong malumong takna diin ang tanan morag maoy sinugdanan sa kalibotan. Sa usa sa mga kanto sa Dalan Colon? samtang ang alimuot nga palis mihuot sa dakbayan? samtang naglibog pa ang suga sa trapiko kon angay ba siyang mousab sa iyang kolor? wala sa hunahuna nga nangutana kaniya si Estelita kon wa ba magkampat ang pulbos niini. Apan sa dihang gitubag na ni Titing ang dalaga og nagkampat gyod, Day, kay gisingot man ka, atol usab nga milubad ang suga sa trapiko ug wala na makita ni Estelita ang mapangandoyong kidhat ni Titing. Gibira si Titing ni Estelita tabok sa nagkasalinggubot nga dalan. Ang kidhat ni Titing yanong miduyog sa nagsalimuang nga katawhan nga ngadto-nganhing mitabok ug ang tanan, sama sa naandan, nahimong kabahing gimok sa igang ug nagdaling kahaponon. Apan si Titing segurado ug masaligon, sama mismo sa iyang bayhon.
	Kini ang kanunayng mahunahunaan ni Titing kanang hamokon siya sa way nawong nga pagbati: ang namugnang dalan-dalan sa pulbos nga paturagas rang gibadlis sa singot gikan sa nawong sa dalaga lahos sa liog niini.
Hinuon mahunahunaan man gihapon niya ang kulongong buhok sa dalaga nga sa makadaghang higayon masimhotan niya kanang manglakaw lagi sila? ang lumoy niining kamot nga mikupot kaniya atol sa ilang pagtabok sa dalan? ang bugol nga aping? ang ngabil nga daw andam kanunayng modalit og pahiyom. Madungog gani niya ang tingog sa dalaga bisan sa inigot sa bisagra sa iyang lawak. Sa iyang damgo, makita niya kining tanan sa mata sa iyang kaisipan sa tumang katataw.
Apan mas mao man gyoy mopatigbabawng larawan sa hunahuna ni Titing ang dalan-dalan sa pulbos sa aping sa dalaga. Ang pulbos gyod! Mohugpa kining maong talan-awon diha sa tasa sa iyang buntagon nga kape, monunot kon motadlas siya sa dalan, makita niya bisan piyong ang iyang mga mata.
	Sa panultihon pa sa mga sagoy, mao ni ang gugma. Mangilog-kilog siyang maghunahuna niini. Tuod, gugma! Apan wala siyay mahimo. Si Estelita daw igsoon niya kansang pagtungha sa kalibotan milusot lang sa laing ginikanan. Wala siyay purohan. Igsoon ang tan-aw sa dalaga kaniya. Ang kalibotan dili makiangayon sa nabatnan niyang pagbati. Angay niyang badlongon kay kini mananapon ug dili sibilisado. Dili maayo. Dili makaayo. Dili gani makataronganon. Nag-isipay silang managsoon sulod sa dugayng panahon. Iya ba kining bungkagon? Traydor diay siya! Sudlan ba niya kining kinadak-ang sugal sa iyang kinabuhi? Nabuang ka na, Titing! Dako kang buang!
Kinahanglan niya kining isalindot kay tawo siya sa kultura. Dili niya angayng amumahon ang pagbati nga langyaw ug saag. Dili kini mao ang pamatasang dalaygon sa kalibotan? ang mounay pagsubad sa usa ka ?igsoon?. Apan kanus-a ba nahimong buotan ang kalibotan? Kanus-a ba kini miuyon sa tinuod ug lalim nga kalipay? Ang kalibotan walay nasayran labot sa kalipay. Gani, ang kalibotan man tingali ang labing masulub-ong dapit sa uniberso. Dinhi sa kalibotan, ang kalipay walay kahangtoran kay ang tanan mosangpot man sa kasubo. Ang katigayonan nga gitigom sa dugayng katuigan maabo lang gani sa usa ka palito sa posporo, ang mga sapa maughan, ang kinabuhi mamatay, ang mga sibilisasyon mahanaw, ang mga gahom mapukan, ang mga paril matun-as. Sa ato pa, ang kalibotan paingon sa hinanaling pagkadunot, dili kini dumalayon. Ah, basin tua sa laing dapit mahimutang ang labing putling kalipay. Apan asa kining dapita? Ah, sa Bulan! Basin atua sa Bulan ang kalipay nga hingpit.
	Nagdagan ang mga adlaw nga nahimong lubnganan ang iyang kasingkasing sa way lapida nga minatay. Sa paminaw ni Titing, walay unod ang iyang mga adlaw nga gilutos sa nanagkadenang mga salimuang ug urom. Kanang maglakaw siya sa aseras, panghikit-an niya ang manulunda sa iyang damgo? naa nag-ubay kaniya sa tanang takna sa labing matahom niining bayhon.
	Apan ang mga kasingkasing lagi nga nagpitik og susamang pagbati, dili man gyod lisod takdoon. Sa parehas nila nga managsamag hiyog sa pangutok, lagmit may luna sa uniberso nga gitagana alang kanila diin didto sila mahimong mag-estorya bisan giulang sa wanang ug espaso.
Usa ka dulom nga gabii, hikit-an sa mga sagoy sa aseras nga nagkuyog ang duha sa usa ka kapehan sa A.S. Fortuna sa Mandaue. Lahi kini sa tanan nilang panag-uban. Niining gabhiona, ang kahilom natanggong sa nag-akob nilang mga palad; sa ilang mga ngabil nabilanggo sab ang mga pulong nga, sama sa kampat nga pulbos niadtong malumong kaudtohon sa Colon, kining mga yawita hikit-an lang sa tulmaan sa damgo, sa mga ayaay nga hapon, sa mga gapnod sa Agosto, sa pagkiyugpos sa mga dahon sa kahoy matag kilumkilom. Ang aso sa kape miliyo-liyo sa gingi-gingi sa chandelier sa kapehan ug maoy unang nagsibya sa gugmang labaw sa nahibaw-ang kahangtoran sa tanan. Kadto ang sinugdanan.
Sa mga literary event nga ilang gitambongan, nalimot na man hinuon ang kalibotan nga sila magbabalak, nga sila alagad sa gahom sa pulong kay mao na man hinuoy ipangutana kanila ang luna sa gugma sa ilang mga balak, giunsa pag-amoral ni Titing ug giunsa pod pagsugot ni Estelita si Titing, unsay kausaban sa ilang pamalak karon nga nahigugma na sila? nga mora bag gikahon sila sulod sa usa ka ekspektasyon ug kini obligasyon nilang tubagon o hatagan og makatagbaw nga subay.
Sa labihang kapungot, diriyot hisuntoki ni Titing si Atom Araullo sa GMA-7 kay giinterbiyo na man hinuon siya nga morag artista kansang tenor sa mga pangutana paingon man sa baratohon nga diskurso. Maayo gani kay nadala rag tambag ni Estelita si Titing. Ang maong akto, gi-upload sa cameraman ni Atom sa youtube ug nag-trending na sab kini ug maoy nakapasamot sa popularidad nila ni Titing ug Estelita. Ang Foxnews ug CNN nag-ilogay og padala og emisaryo para lang sa usa ka eksklusibong interbiyo. Apan silang tanan gibalibaran sa managhigugmaay.
Alang kang Titing ug Estelita, dili angayng pistahan ang ilang pribadong kinabuhi. Lahi ang ilang pamalak ug lahi sab ang ilang personal nga kinabuhi. Sa prinsipyo nilang Titing ug Estelita, ang balak maoy takos estoryahan ug dili ang magbabalak. Ang magbabalak, mga ordinaryong multo ra sab ni sila ug lumalabayng anino ning kinabuhi. Ang balak gyod ang angayng panghimug-atan, kay kini man ang maingon nga nakuwang sa kasugiran sa kalalangan, ang nakuwang nga elemento sa bigbang, ang maingon nga sumpay sa ebolusyon gikan sa simpleng partikulo sa uniberso ngadto sa pagsulod sa proseso sa kinabuhi, ug ang potensiyal sa hataas nga maabot sa tawhanong kahimatngon. Sa laktod, ahente lang ang magbabalak sa hataas nga kahimatngon. Kon aduna man kiniy dili kalikayan nga kadugtongan ang kinabuhi sa magbabalak ug sa balak mismo, ang balak ra gihapon ang mahinungdanon ug kini ang angayng tukion isip labing mapuslanon.
Apan wala lagi intawon silay mahimo! Ang kalibotan adunay laing plano sa duruha. Dili na sila makasuroy isip mga gawasnong tawo. Piniriso sila sa dili makitang rehas. Ang ilang popularidad milamwas na gani sa silingang mga lalawigan ug giingon nga dunay mga perigrino gikan sa kasikbit nga mga isla nga buot motan-aw nila. Sa karsada gawas sa boarding house nila ni Titing, nagkampo na ang mga magdadayeg nga buot mosud-ong nila. Mayoriya sa namalit sa ilang mga librobalak walay tuyo nga kini basahon kondili aron lang kapirmahan ug ipanghambog sa ilang mga bisita kay nindot kuno kaayo himoong conversation piece sa living room dugang sa mga koleksiyon nilang Manansala, Joya, ug Bencab. Duna ganiy nagtuo nga ang pinirmahan nga librobalak mahimong humolan og lana ug epektibo ning tambal sa kolera, dipterya, pinaakan sa halas, butod, panuhot, ug bisan sa mga kagid-kagid.
DUGAY na man kaayo tong pagtabanay nilang Titing ug Estelita sa Buwan. Dili pa gani si Mocha Uson senadora adtong panahona. Ang dalan gikan sa Dakbayan sa Sugbo paingon sa Daan Bantayan abogon pa kaayo. Ang SM Seaside usa pa lang ka damgo ug ang luna nga gitukoran sa IT Park tipik pa lang sa hilan nga kabugangan. Kining mga kausaban sa panahon hinay-hinayng mipanas niining matahom nga kasugiran sa gugma. Apan ang mga Sugboanon dili man gyod kamaong malimot sa hingpit. Kon naay mangutana nga mga tigpanuki-duki, aduna man gihapoy mga tiguwang nga manugid mao bitaw nay mga estorya nga amo pong nabatian sa una, ambot gamay pa man ko adto, Sir, uy, unya karon kapoy na pod sigeg hinumdom ana kay kining artraytis lagi, aguy… paita aning tiguwang na gyod dayong tuyhad nga magkuto-kuto ang tuhod. Tingali malimtan na ang detalye sa panghitabo nga sama lang sa paghikalimot kinsay nagpanday sa sundang ni Lapulapu, kinsay nagtuli kang Lapulapu, kinsay mananabang nga nagpahimugso kang Lapulapu, ug uban pa. Apan kay ang panumdoman mahikalimot man gyod lagi tungod sa lainlaing hagit sa kinabuhi, tingali kining maong sugilanon mabuhi na lang isip leyenda, mito, o kaha estoryang patuo-tuo. Tingali mahimo na lang kining dakong bugon sa tutunlan sa kasaysayan nga magpahinumdom sa umaabot nga henerasyon nga, kausa, niining malamboon na kaayo karon nga Lalawigan sa Sugbo, ang gugma usa ka mahikap nga kamatuoran nga sama sa reyalidad sa pagsubang ug pagsalop sa Adlaw.
Adtong pag-uso gyod sa mother tougue education, dunay tiguwang nga maestra nga apil sa gipasulat nila sa texbook sa usa ka writeshop sa Tagaytay City International Convention Center kinsa buot untang moapil niining maong kasugiran isip kabahing panulun-an sa Social Studies o kaha sa Science. Pinaagi sa iyang hinay, tiguwang nga tingog, mibarog siya, miwara-wara sa iyang tiguwang pod nga kamot ug mahandurawon nga miasoy nga way sami sa matahom nga kasugiran sa gugma nilang Titing ug Estelita. Apan gikataw-an man lang siya sa mga book reviewer nga taga DepEd-Manila kay dili man kuno katuohan ning estoryaha Ma?m, ayaw lang pod iapil nang mga sinampangkong nga mga estorya kay tudloan ba diay nato ang mga bata og mga binuang? Dili kaha ta kataw-an ana sa mga neighboring countries ug mauwahi na kaayo ta sa kalamboan para sa gitinguhang globalisasyon? Hoooy, hatagi ni ninyo si Ma?m og manwal diha sa saktong tumong aning gihimo natong mga textbook kay morag nasaag na man ni siya, uy. Ingon bitaw ko nga ayaw na lang ninyo paapila ning mga tiguwang nga maestra kay karaan kaayo ni silag pangutok, pilia ninyo ang mga fresh graduates kay progresibo ug scientific kaayo. Ma?m, mas maayo pa mo-retire na lang ka, akoy bahala sa imong papers sa retirement ug balik na lang ka didtos inyong bukid sa Kansanit para mananom kag kamote. Nanghugyaw og pangatawa ang ubang mga maestra? kasagaran mga bag-ong tubo diin wa pa gani tuboig bulbol sa ilang isigkaklasrum apan mga doktorado na kay kuwartahan man kaayog mga pamilya ug andam mobayad sa ilang desertasyon apil na mga seminar aron lang naay sertipiko aron motaas ang ranking? ug mabugalbagulon nilang gitan-aw ang tiguwang nilang kauban nga sama bag usa na lang kini ka putos nga giputyong na ug andam nang ilabay sa landfill kuyog sa ubang di na magamit sa yamhangan nga kalibotan.
Pagkabati sa tiguwang nga maestra sa tanang pagbugalbugal kaniya, midagan siya sa kasilyas ug mihilak kay sa sulod sa iyang dughan nahibawo siya sa bili sa gisapnay niyang kasugiran. Taliwa niining gatosan ka edukador, siya ug siya lang ang nasayod niining tanan busa gibati niya ang kahinugon. Oo, mihilak siya dili tungod sa mga pagtamay kondili tungod kay nangaraan na siya niining kalibotan ug ambot kon makabayad ba kaha ang kalibotan sa dako niyang natampo paghaw-as sa kaburong sa daghang henerasyon sa kabataan. Mihilak siya dili tungod sa mga pagyubit kondili tungod sa kahinugon. Wala na, malimtan na gyod kini sa hingpit kay ang mga bata mas motuo pa baya sa libro kaysa kasugirang binaba, bahalag sayop ang libro basta gikan lang gyod sa DepEd, obligado kining itudlo ug tuohan sa tanan. Kon dili man gyod gani kini mahilakip sa mga batakang basahon sa elementarya, iya na lang kining isulti sa hangin, ipabanda kining sugilanon sa bungol nga mga walog ug lugot aron, sa mga tigming kaadlawon, saulogon kini uban sa mga kabog sa duldol, mga hanlulukay sa kakugnan, ug ang mga Sugboanon mawad-an na unya niining tipik sa bulawanong kasugiran sa gugma ug mismong ang gugma butang na lang unya sa kagahapon kay ang mga takna sa pagsuginlanay dako na man unyang kahasol buyon sa nagdaling puntirohan sa panahon.
Wala dangting pipila ka buwan, ang tiguwang nga maestra hingpit na gyong mibiya sa serbisyo. Segun sa nahabiling rekord sa Securities and Exchange Commission, ang iyang retirement package nga nakuha sa GSIS gitukod niyag foundation kansang tahas mao ang pagpakatap sa kasugiran sa gugma ug sa mismong mga sinulat nilang Titing ug Estelita. Apan kay di man kasustiner ang iyang retirement sa pagpadagan sa kalihokan sa foundation, nawala lang pod kini ug mipauli na siya sa Kansanit ilabi na kay gidudahan pod hinuon siya nga gisuportahan sa mga komunista kay basta NGO lagi, dudahan man dayon sa mga naa sa gahom nga pront ra sa kalihokang walhon. Unya, dihang nahanaw na ang iyang foundation, hikit-an na lang siya nga maglakaw-lakaw mabuntag sa kahigaran sa Kansanit nga magguyod sa iro niyang kagiron.
Ang boarding house nilang Titing ug Estelita gi-demolish na man pod kay tukoran na kuno sa kinadak-ang shopping center sa Asya. Ang bagon nga ilang gitulayan paingon sa Buwan hinay-hinay ra man pod tong natun-as paglabay sa pipila ka ting-ulan ug ting-init. Kanang mahilabay dinhing dapita ang mga nahibawo sa hanap nga detalye sa ilang kasugiran, maglisod na man silag tultol diin ra gyod tong dapita sa Urgello kay nausab na man gyod ang tanan. Hangtod nga nahisama na lang ang tanan sa nahikalimtang lubong nga natabonan sa himulak nga mga kadena de amor.
Ug sukad niadto, kanang hayag ang Bulan, may mabati man lang gihapon nga mga hisgot-hisgot sa pipila ka banika sa Sugbo kalabot niining kasugiran nilang Titing ug Estelita nga sumay-sumayon sa nahabiling katiguwangan. Panagsa, ang gagmayng mga bata mangutana baya gihapon Lola, unsa man nang morag badlis-badlis sa nawong sa Buwan? nga tubagon lang usab sa mga apohan og mao man kuno na, Inday, ang kampat nga pulbos sa aping ni Estelita, nga maoy sinugdanan sa gugma ni Titing… nga gisulti pod sa akong mga uray ug uyong kaniadto sa gamay pa ko! Apan ang bata nagduka na man ug dili interesado sa estorya maong ang kataposang peryod sa sugilanon sa apohan paminawon na lang sa patay ug bugnawng dunggan sa kagabhion.
Aduna usay kontemporaryong mga magbabalak nga mahinumdom pa sa mga linya sa balak nilang Titing ug Estelita kay may mga higayon man nga kutloon nila kini isip epigrapo sa ilang kaugalingong mga balak. Apan sa mga workshop, gi-discourage man ang mga epigrapo kay makasamok lang kuno kini sa sinuwat maong, kutob sa mahimo, likayan nila ang pagkutlo sa mahikanhong mga linya sa duruha. Sa mga basabalak sa Handuraw Pizza, aduna gihapoy mohisgot sa pipila ka balak nilang Titing ug Estelita apan mao lagi, kutob ra sa hisgot-hisgot nga way kalahian sa taphaw nga pagtagad sa kagahapon sa usa ka biniyaan. Ang koleksiyon sa mga balak nilang Titing ug Estelita nga giarkiba sa National Library ug Cebuano Studies Center hagbay rang gikaon sa anay maong napugos ang mga janitor sa pagsunog kay makadaot man kini sa limpiyong mga estante kay angtod man lagig baho ang karaan ug gianay nga mga libro ug naa may mga researcher nga nangreklamo ug nagpadalag suwat sa National Historical Institute nga tabangan sila nga mapapha sa trabaho ang tapolan nga mga janitor kay gisip-on ug gihubak sila adtong nangadto sila kay naay gi-research. Mao to, pagkahibawo sa mga janitor, nagkuha dayon silag gasolina ug gidali-dalig sunog ang mga libro nilang Titing ug Estelita nga mora bag nakahimo silag dakong krimen ug kinahanglang limpiyohon ang mga ebidensiya aron walay makita ang mga imbestigador.
Kasagaran sa mga matuo-tuohon moingon ra man pod nga ang Bulan nga permanenteng gihalaran sa mga magbabalak sukad pa sa unang panahon gihimo na karong nataran nilang Titing ug Estelita. Wala mahisgoti ang duha sa mga pahina sa kasaysayan apan samtang anaa pa ang Bulan, kini mapugsanong mopahinumdom sa tanan sa bili sa tinuod nga gugma ug sa gahom sa balak. Ang dugang kahayag nga ilang mahimatikdan matag takdol, sa ilang pagtuo, naggumikan sa inalisngaw sa pagbinatiay nilang Titing ug Estelita nga tingali, niining tungora, ang balak mismo nakabaton og literal nga kainit didto sa espasyo diin sila gawasnon ug malipayon. May mga kadalagahan nga maibogong mohangad sa Bulan tungod kay kini gisaad lang sa ilang maghahalad; si Titing mismo mihatag gyod niini kang Estelita!
Ang irong kagiron nga gipanag-iya sa tiguwang ug retiradong maestra, dili gyod makalimot sa pag-uwang matag takdol. Ug inigkabati sa tiguwang sa pinangga niyang binuhi, iya dayong ablihan ang iyang bentana ug pasudlon ang kahayag sa Buwan ug mohilak.
(KATAPOSAN)
GAHINAM-HINAM na unta ko nga mahakop niadtong bukton aron mabati ang iyang kainit sa bugnaw kong kagabhion apan wala man diay usa kanila ang alang kanako. Gapnod ra man diay sila nga lumalabay. Apan, magpaabot lang gihapon ko kaniya? ang akong kalipay.
Miss! Hapit na ka ma-late, o. Diri lang sakay, sangpit sa drayber sa habalhabal kanako.
Naigking kog kalit sa kasuwaw sa akong atbang ug dali nga gipanalipdan sa akong tuong palad ang akong mga mata nga wala makapangandam. Takdol ang Buwan ug kini nanamin sa itom nga helmet sa mitimbaya kanako nga habalhabal drayber. Dili sayon ang pagharong sa nagpanuslok nga kahayag sa wanang sa namugna niini nga uniberso apan bisag naghiyong gitutokan ko lang gihapon kini kay basin pa diay og siya mabagatan sa akong panan-aw nga nagpangita sa nahimutangan sa iyang biniyaan.

 Ug sa hinay, mipatim-aw ang waiting shed nga namungingi sa mga tinda nga butong ni Noy Lando. Ang mga lingin nga prutas nahimong gagmay nga mga Buwan nga  naghangad ug naghandom nga makauli na intawon sa ilang gigikanan, nasina sa mga drayber sa habalhabal nga nakakitag kapasilonganan niadtong waiting shed. Mibutho na pod ang pedestrian lane sa akong tungod ug ang mga taxi cab nga nagsabay-sabay lang kanako. Ang mga bukton sa sapa nga akong gitamod nahimo na pod nga Dalan A.S Fortuna sa Dakbayan sa Mandaue diin ko siya gihandom ug gipaabot.
Taxi lang ko, Kuya! dala pahiyom nga siyagit nako sa drayber sa habalhabal sa akong atbang.
Nangutkot sa iyang ulo ang drayber tungod kay sa makadaghang higayon napakyas na pod siya sa pagpasakay ug paghatod kanako padulong sa akong opisina sa IT Park. Kada gabii, puno siya sa paglaom apan kada gabii pod sa iyang paghagad kanako nga mosakay kaniya puno pod siya sa kapakyasan sa panahon nga makita na niya ang akong pahiyom.
Iya na lang gisangit og balik ang buakon og pro shield niya nga helmet sa manobela sa iyang motor. Iya kining gihikap-hikap dalang paminti tungod kay sa akong tan-aw mao kiniy iyang gibasol nganong dili ko mosakay kaniya. Bisan gani ang chin strap niini nipis na kaayo ug dili na maseradog tarong inigsuot. Unsaon man god nga props ra man na nila ang helmet kay ang rider nga madakpan nga wala magsuot niini sa biyahe dako mag multa labaw na inig-abot sa Banilad area nga sakop na pod sa Siyudad sa Sugbo. Seguro, kulangan ra ang iyang kita sa motor aron ipalit og bag-ong helmet. Sagad man god niining batan-ong mga drayber nga parehas niyag may-ong wala pa may ikahulog og motor maong mangabang lang usa mentras nagtigom.
Gikuha sa drayber ang panyo nga iyang gipurong-purong sa iyang ulo sa labing kusog niyang puwersa nga hapit na lang malabnot ang kataposang lusok sa iyang buhok aron didto iampo nga unta ang iyang gipangandoy nga pasehero dili na siya trataron nga morag saag nga estranghero. Mitan-aw siyag balik kanako ug miyaka sa mga tindang butong ni Noy Lando.
Sus! Harabas kaayo nang habalhabal. Maayo ra gayod nga di ka mosakay ana nila, Day, tingog nga kalit lang mipatim-aw nga maguwang lag gamay sa hagawhaw.
Si Manang Lagring diay ang nakasaksi sa pagbalibad nako sa drayber niadtong gabhiona. Dako kaayog pagmahay ug kasilag ang maong tigulang sa mga drayber sa habalhabal tungod kay ang iyang umagad nga babaye bag-o lang nadisgrasya niini. Nahibaw-an nga mi-overtake ang drayber sa Ceres sa Norte ug nakuwangan sa pagpabulhot og dagan maong nasaghiran. Tungod sa pag-abaga sa gasto sa ospital, nagbayad lang gihapon sila sa ilang utang sa banko ug sa mga tigpatanto. Wala man itawoy insurance ang maong drayber ug wala pa ganiy lisensya.
Lagi, Nang. Mas ganahan man ko mag-taxi padulong sa opisina. Nilingi ra ko ni Manang Lagring ug mipahiyom og gamay.
Sa tinuod lang dili man ang pagka harabas nga pagpadagan sa mga drayber sa habalhabal ang hinungdan nganong dili ko mosakay kanila. Alang man god nako, ang kamatayon moabot sa bisan unsang higayon. Ang mga aksidente sa dalan usa ra na sa bikil nga gihimo sa uniberso aron anaa lay kapasanginlan ang tawo sa mga panghitabo sa kalibotan.
Harabas man o dili, ako ra gihapon siyang balibaran. Usahay, anaa ra gayod tay gipaabot nga dili mahimong hulipan sa uban.
Ingon sa miambak ang akong dughan sa nagpadulong nga Ken Taxi nga nag-vacant sign sa iyang top light. Nalipay ko tungod kay makaikyas na gyod kos pagsud-ong sa akong gimugnang kasubo sa atbang. Gihunongan ko sa taxi, mitimbaya kanako ang drayber ug nangutana dayon kon asa ko magpahatod. Sa dihang iyang nahibaw-an nga sa IT Park ra ang akong destinasyon, duol ra kaayo ug dili siya makapanguwarta, iya dayon kong gipakanaog ug miingon nga ang iyang biyahe karon padulong man sa airport. Ug sa akong pagtan-aw sa unahan, anaa man diay mga puti nga nag-atang pod og masakyan.
Wala ko makatingog tungod kay sa akong nahibaw-an wala may ruta ang prangkisa sa mga taxi. Bisag asa, mamahimo ra man silang mobiyahe basta dili lang sa lawod o sa panganod. Ug dihadiha, nahinumdoman nako ang akong hilom nga pagbakho sa akong pagka bata. Sa dihang ako na untang sakyan ang salbabida nga minugna sa ligid ni Tatay Eloy, kalit kining gilabni sa silingan nga mga bata tungod kay dili kuno ako ang tinuod nga tag-iya niadto kay dili ko taga didto. Tuod, mamistahay ra mi sa Macaas niadtong mga panahona. Si Lola ug ako maoy estranghero sa mga silingan nga lumad niadtong lugara. Igo ra nakong gitan-aw ang salbabida nga sa hinayng gipalayo kanako. Walay nakahibalo niadto, wala ra ko misumbong kang Tatay apan hangtod karon napreso pa gihapon sa akong dughan kadtong luha nga dugay na unta nakong gipadagayday.
Mitan-aw ang drayber sa habalhabal kanako. Mitindog og kalit, daw gusto niyang hiloton ang matag piang sa akong dughan. Maayo kog mga vital points, Inday. Awa, o, mokalma ra lagi kas akong mga pislit. Pakatulgon tika ug papahuwayon sa akong mga kamot, ang pagarparon niyang tingog nga nabati nako bisan pag wala ko kini madungog. Apan, unsa may iyang mahimo nga kanako igo ra man siya sa pagtambo. Sa akong kasubo dili man siya ang makapahupay kanako.
Gitan-aw ko siya ug miingon sa hilom: Dili man ikaw ang akong gipaabot, Dong. Dili ang imong mga pislit. Nganha ra ka sa atbang kay dili ikaw ang akong gipangandoy nga mohapyod sa akong panit.
Daw nabati niya ang akong hunahuna ug kalit nga nahulog ang helmet nga iyang nasabdan mentras nagtutok kanako sa atbang. Misuway unta kog timbaya kaniya apan labaw ra nga napakyas ang iyang dagway tungod kay ang akong pahiyom usa man ka mensahe nga, Ako usa ka Penelope! Mapasigarbohon ko sa akong pagpaaabot.
Gisundan nako ang pagkatagak sa helmet ug kini natugsaw sa sapa, nagpaanod-anod. Puros gapnod na pod ang akong nakita ug nawala na pod ang Dalan A.S. Fortuna.
Ning, iniglayag nako padulong niadtong lawod, dinhi lang unya ko paabota, ha.
Gipaanod ni Esteban ang iyang mga tanghaga kauban sa iyang pagbiya ug gibilin ang iyang prosa kanako. Matag parapo akong giampingan nga dili mokuyog kaniya tungod kay unsa na lay akong mahandom kon dugay pa nako siyang ikatagbo.
Mananakop kamig metapora ni Teb ngadto sa among minugnang kalasangan. Usahay, kami ra poy magdakpanay. Dihay kausa, akong nasulod ang iyang tutunlan ug nahakop ang iyang kasingkasing pinaagi sa duha ra basong yarok sa Johnny Walker. Igo ra mang miagik-ik ang buing!
Apan, kon siya na pod gani ang mahago sa among dakpanay, iya ra man dayong bitaron ang pisi diin niya gihigot ang akong kasingkasing ug dihadiha siya dayon mapuno sa ihalas nga mga halok ug tigmo.
Si Teb ug ako, usa ka dakong tanghaga sa kalibotan. Nakabasa na ang kadaghanan sa among isigkamugna apan walay ni usa kanila nga nakakita. Wala nila makita ang mga pangos sa among dughan sa dihang nadagma kami sa pagkaratil og dagan aron lang dili makita sa kadaghanan. Usahay, makakaplag kamig langob taliwala sa kalasangan ug didto kami malipayon nga manago. Basta kaming duha lang ang mag-uban, usa na kami ka kompleto nga sibilisasyon sa uniberso. Labaw nga lalim ang kahilom sa himaya!
Teb, nagdamgo baya ko nimo, sumbong ko kaniya sa ikanapulog tulo namo ka adlaw sa pagtago niadtong langob. 
Ug dali nga nitubag si Teb, Hala, ako pod baya, Ning, nagdamgo ko nimo. Giagbayan kuno tika sa?
Sa hawak? Unya, imo dayong sigeg simhot ang akong buhok sa dihang misandig ka nako sa? Naputol ang estorya ni Teb sa akong pagsagbat kaniya. Tuod, nagsumpayay ra gayod to ang among mga damgo.
Sa tanang higayon, parehas mig hunahuna ni Teb. Mangingilad kuno siyas Pier Uno ug magpapilde ba ko kaniya? Aw, ako man pod ang mangingilad sa Pier Kuwatro!
Apan, bisan pag nasinati na kaayo namo ang usag usa, wa man gihapon mi mapul-i sa pagsaulog sa among gugma. Mipaduol pag-ayo kanako si Teb ug mitutok sa akong mga mata. Walay pagkapislok, daw nahadlok nga sa sunod niining pagbuka mawala na ako kaniya sama sa iyang damgo nga ang iyang naabtan usa na lang ka anino. Labaw pa man god ni siya nga romantiko kay kanako bisan pag magsige og pamasangil nga mas una kuno kong nahigugma kaniya. Mibaiid siya pag-ayo nako nga morag miming nga gigutom nga namasin intawon nga itsahag tipik sa grasya.
Teb? di ra man ikaw ug ako ang naa sa akong damgo, tug-an ko kaniya.
Mas gipaduol pa niya ang iyang nawong kanako nga ang among mga ilong na lang gayoy babag aron magdikit ang among mga ngabil. Wala siya magtingog apan nakasabot siya sa akong kabalaka.
Mipadayon ko: Naa daw tay nakit-an nga tabili. Unya atong gipadul-an pag-ayo kay, di ba, ganahan man kaayo ka anang mananapa? Apan, Teb? nahimong Demonyo nga tabili unya gigukod daw ta niini.
Aw, kita na diay kag Demonyo? sagbat pa ni Teb.
Sa libro! ingon ko.
Kalimti na, uy! Wa man gani ta makahibalo kon unsay gyoy dagway sa Ginoo o naa ba gyoy Ginoo, ang Demonyo pa kaha? pinilosopong tubag ni Teb kanako.
Pero, Ning, mao gyod nay kabeliban nako nimo kay surrealist kaayo kag utok. Morag kog nakighimamat ni Derrida kon ikaw ang akong kaestorya ba, kay maayo kaayo kang molikoy, puno pa niya.
Gidukol nako siya ug gibiyaan. Romantiko si Teb apan sa estorya kabahin sa Ginoo o Demonyo dili siya ang klase nga motubay niana.
Apan, iyaha ra gihapong gidakop ang akong tuong kamot ug miingon: Dili tika mahimong biyaan, Ning. Ako usa ang unang modawat sa kawras sa Demonyo kon tinuod man gani na nga mahitabo.
Apan, sa kalibotan sa mga mananakop og metapora, anaay usa ka linalang nga nagpapilde sa iyang kasina, si Alejandro Duhaylangit. Usa pod ni siya ka mananakop og metapora apan nakulangan lag kaisog sa pag-atubang sa mangtas sa iyang kaugalingon maong mas gusto na hinuon niyang molabaw sa uban. Gusto niyang molabaw sa labing maayo ug kini mao ang akong hinigugma nga si Teb. Tungod kay maglisod siyag pilde sa katakos ni Teb sa pagpanakop og metapora, nahunahunaan niya nga ang pagguba sa emosyon ni Teb maoy labing duol nga paagi aron siya magmalamposon.
Kaniadto pa nga nakasabot si Alejandro sa pagpamuwak sa among panaghigalaay ni Teb. Tungod adto, gusto niyang kuhaon ang akong atensiyon aron mapakyas si Teb sa akong gugma ug ako hingpit nga maiyaha. Sa dihang nahibaw-an na sa tanan ang among relasyon ni Teb, gipanabi dayon ni Alejandro nga si Teb nahigugma og babaye nga tag-usa ka libo sa Mango. Hinuon, ako daw ang klase sa labing mahalon sa Mango kay tag-usa ka gatos ra man sagad ang abang sa mga babaye didto. Madala na daw kog Radisson Blu!
Matod pa sa estorya ni Alejandro, nagtakuban ra daw ko nga mananakop pod og metapora aron lang madawat sa ilang grupo. Ang nagsulat sa tanan nakong tampo, si Estaban ra man pod kuno. Matag higayon nga anaay panagtapok, dad-on man ko ni Teb ug pabasahon og balak bisan pag kulang kos kaisog nga mopabuhagay sa akong mga sinulat kaniadto. Si Teb maoy naghatag kanakog kusog. Sa makadaghang higayon, iyang gikuskunis ang akong dughan pinaagi sa pagsaway sa akong mga mugna. Gikan sa? Kuwangan pa man nig pako ang imong balak, hangtod sa? Wa pa man gihapon kay nasuwat nga tinuod nga balak, Ning? aron lang mahagit ug mahimong lig-on sa tanang ibato unya kanako sa napiling arte. Apan, walay usa ka higayon nga dili siya mamawi kanako. Iya dayong ipakita nga anaa koy nahimo nga maayo sa matag tampo nga angay ikapasigarbo. Dili man pod ako ang klase nga maantigong magpapilde sa mangtas sa kaugalingon.
Sa dihang nakatag ang estorya ni Alejandro kabahin kanako, giyam-iran na dayon sa mga tawo ang akong mga mugna. Mituo sila sa talento ug kabangis ni Teb sa pagpanakop og metapora apan wala sila mouyon sa napili niining gugma.
Naghugaw-hugaw lang kanang bayhana sa atong arte. Usa siya ka kagaw. Pwe! Mao kanay singgit sa katigulangan nga mingtuo sa tanang gipakatag ni Alejandro.
Nahibaw-an namo ang maong estorya. Aron walay gubot, mas gipili na lang namo nga magpalayo ug maghimog lasang nga amoa. Mas lig-on ang among mga mugna sa dihang kaming duha nahimong usa. Walay Alejandro ug walay masinahon nga mga tawo.
Usa ka adlaw, giimbitar mi si Teb sa usa ka panagtapok sa mga magsusulat. Gusto nilang pasidunggan si Teb sa iyang makapakurog nga mitolohiya. Wala na gayoy makalupig sa iyang pagpanakop og mga metapora. Tungod kay nagsakit ang tiyan ni Teb kay naghinangol man god og kaon bisag nagutman na, ako na lay mitambong alang kaniya ug gibiyaan sa makadiyot ang among lasang.
Apan, usa pa nako madawat ang sertipiko, gilabni man dayon sa usa ka propesora ang papel nga ako na untang tamoran alang sa akong nasulat nga balak alang kang Teb. Ang maong balak, dili kuno akoa. Wala ko makatingog ug wala makalihok, igo ra nako siyang gitan-aw nga napabelib sa iyang pasundayag. Iya man god nga gikumot ang akong papel ug gibasa kini sa alkohol nga gidali-dali niyag kuha gikan sa iyang bag, giisa ang iyang taas nga palda ug gipahid sa tuhod. Ingon pa niya: Bisag giunsa nimo pagpakalimpyo pinaagi nianang papel nga imong gidala, dili ra gihapon kana ang makaayo sa akong nuka! Naglumbaanay og digwa ang mga tawo tungod kay ang tuhod ni Ms. Lampara, napuno man sa kagid ug mas mitabisay pa ang nagsagol nga pula ug lunhaw nga nana sa iyang pagpahid niini. Manlalaban si Ms. Lampara sa matinud-anon nga pagpadayag sa arte ug gikasilagan niya ang gituhoan nga bakak ako nga magsusulat segun sa estorya nga nakatag.
Makahiubos ang iyang gibuhat apan mas nalisang kos iyang kaabtik sa pagpanakop og metapora. Gusto ko nga mopakpak kaniya. Tungod sa iyang pagtuo sa mga minugna nga estorya ni Alejandro, siya man hinuoy nakakaplag og balak. Si Ms. Lampara ang labaw nga nabulahan kanila.
Nadungog sa tibuok grupo ang gibuhat si Ms. Lampara. Anaay naluoy kanako ug wala makauyon sa iyang gibuhat. Anaa poy midapig kaniya tungod kay gusto ko nilang mawala sa sirkulasyon sa panulat. Apan, bisan usa kanila walay mibelib sa kaisog sa iyang utok. Sa iyang arte!
Daw mangtas nga nasudlag demonyo si Teb sa dihang nakahibalo sa maong panghitabo. Iyang gisulong ang unibersidad diin nagtudlo si Ms. Lampara. Iyang giyab-an og muriatic acid ang tuhod nga gikagid niini dalang siyagit: Akoy unang modawat sa unang kawras sa Demonyo ug dili ang akong hinigugma!
Gisuwayan nakog pugong si Teb apan unsa may akong kusog itandi sa usa ka linalang nga nabuang sa pagpanalipod ug pagpanimalos alang sa iyang hinigugma?
Pagkahuman sa sala nga nagbuhat, nanagan kami padulong sa among lasang. Apan, unsa pa may among katagoan nga hasta ang among konsensiya mao na may buot modakop kanamo?
Nagbasol kas paghigugma kanako, Teb? pangutana ko kaniya.
Kinahanglan kong mopalayo sa pagkakaron, Ning. Dili ka mamahimong mabutang sa alaot tungod kanako, naghangos niyang tubag.
Ning, iniglayag nako padulong niadtong lawod, dinhi lang unya ko paabota, ha? Mosakay ko niining gapnod ug magpaanod. Ayaw, paminawa ang mga nagpaatbang niining sapa, langga, ha. Dili na sila ako. Magpaanod ra gihapon ko niining gapnod pauli kanimo.
Gipaanod ni Esteban ang iyang mga tanghaga kauban sa iyang pagbiya ug gibilin ang iyang prosa kanako. Matag parapo, akong giampingan nga dili mokuyog kaniya tungod kay unsa na lay akong mahandom kon dugay pa nako siyang ikatagbo.
Giiwagan si Teb sa kahayag sa Buwan sa iyang paglayag. Nag-anam siyag palayo kanako. Nahanaw na pod ang among lasang ug langob. Apan, ang sapa diin siya miagi sa iyang pagbiya mao na lay nagpabilin sa akong panumdoman ang anino nga nagpabilin sa akong buhing saad nga magpaabot kaniya.
MILIGID ang helmet padulong kanako. Mihubas na pod ang tubig. Ang Dalan A.S. Fortuna sa Dakbayan sa Mandaue nahilom na. Ugma sa gabii, kon takdol pa gihapon ang Buwan isugid ko lang gihapon sa hilom ang among estorya. Prosa kana nga akong giampingan, siyarog dili mabungol ang Buwan ug itug-an na ang iyang nahimutangan.
Gitan-aw nako ang drayber sa habalhabal nga anaa ra gihapon sa akong atbang ug gikuot ang gamayng papel nga akong gisuksok sa akong bolsa. Nahasulat ang “Ken Taxi 213” nga ang sumpay nga numero dili na maklaro. Nabati nako pag-usab ang kusog nga pagbundak sa pultahan sa sakyanan nga daw gapnod nga gilamba sa tubig sa sapa nga nagpaanod sa Dalan A.S. Fortuna diin nahanaw sa akong panan-aw ang akong hinigugma.
(KATAPOSAN)
Tingali tiaw para sa uban ang pangalan sa among dapit tungod kay luod ug baho kini apan ang tinuod, diri sa Barangay Bangkal sa lungsod sa Matanao adunay baryo na napuno og tae. Kon mosakay kag habalhabal wa sila katuod anang Baryo Santol kay ang nailhan lamang nila ang Baryo Tae. Sauna, sa crossing una makasulod sa among Baryo adunay dakong punuan sa santol. Sa among baryo halos tanan tawo mag-uuma ug nagsalig sa abot sa uma ug sa yuta. Sa lapad na mga basakaan, sa katol na sampinitan ug tul-id na mga pilapil nagadula ang mga bata na sama nako sauna. Karon na dako na ko ug naa na sa high school, lahi na ang gaduladula ug gadagandagan, ang uban mga ig-agaw ra nako. 
Sukad pa sauna ang among dapit napunog tae: tae sa kabaw, kanding, kabayo, ug baka. Sa kilid sa mga basakan ginapasibsib ang mga binuhing hayop ug ang mga kabaw ginapalunang sa suba, inig hapon na, hiposon ang mga hayop luyo sa mga tugkaran. Hiniktan ang mga hayop apan inatiman ug maayo ang lawas. Bisan pa man baho ang pangalan sa among lugar, humot gihapon ang panagtimbayaay ug panagtinabangay sa among mga silingan.

Usahay naay mga magsilingan na maabot kay Kapitan apan husayon niya kini ug ang kalinaw sa among lugar nagpadayon ug nagtubo mi sa akong mga manghud na puno sa kalipay. Tungod kay mag-uuma among amahan, di mi magutman. Ang among usa ka ektaryang basakan na gisunod ni Papa sa iyang mga ginikanan sakto kaayo alang sa among mga pagkinahanglan ang abot niini. Inig human sa ani matag tulo ka bulan o kapin pa, isuroy mi ni Papa sa Digos ug pakaunon sa Jollibee, kon makulang among kan-on, ipagawas ni Mama ang baon na kan-on. “Kamahal sa ilang kan-on, tag baynte gyod, halos medya kilo naman na na Taner,” ang yawyaw ni Mama inig tan-aw sa resibo sa Jollibee. Apan kato na higayon wa na masundi kay nagkaanam nag kausab ang Baryo Tae lakip na ang mga tawo na nagpuyo dinhi. Nagminus ang ani, usahay limitado ang patubig. Nagkataas ang mga medisina sa humay ug nagtubo ang interes sa mga nagapautang og medisina. Wa pa maani, nalumos na mi sa utang.
Gipatapok mi ni Kapitan sa covered court usa ka adlaw, bulan kadto sa Marso, humot kaayog humay ang hangin tungod kay bag-o pa ang ting-ani. Nitabang mig panghagdaw sa akong mga manghud ug nakakwarta sab mi bisan gamay. Tama kaayo akong kinyentos pampalit ug sinina inig graduate nako sa katapusan.  Katol man ang dapaw sa among mga panit apan mas katol ang balita ni Kapitan. Usa ka dakong minahan ang mosulod sa Barangay Asbang, ang sunod na barangay sa amoa. Bisan sa akong linghod na panghunahuna, nakasabot ko na di pa andam ang mga tawo sa maong kabag-uhan. Tungod kay pinakaduol sa Asbang ang among Baryo, plano kining tukuran ug dakong building alang mga minero ug kon diin iproseso sab ang mga makuhang mina. 
“Kap, di man mi mosugot na ibaligya among uma. Mao ni ang  kabilin sa among mga ginikanan, bisan ikaw, saksi ka na ang tanan kanato nagsalig sa uma, kon kuhaon nila kini asa naman mi mangitag ipakaon sa among pamilya?” ang pangutana ni Angkol Serhing. “Kap, bisan pag aprubahan ni Mayor ang pagmina, kon di mi mosugot wa silay mahimo. Kon ang uban mobaligya sa ilang basakan ug ang uban dili, wa silay mahimo. Usa pa Kap, unsaon man namo ang milyon karon, sa pipila katuig mahurot among milyon gikan sa pagbaligyag yuta, apan kon mahurot na, kaluluoy ug alaot among mga anak ug apo,” nitingog si Papa na gigunitan akong kamot. 
“Mga ka-barangay, una kita maghunahuna o mosultig negatibo, ato usang paminawon ang representanti sa SAMRARA Mining Company aron sab madunggan ang ilang mga plano. Usa pa, di ikalimod na naglisud na ta sa tubig karon panahona, nagkataas ang singil sa NIA,” gitunol ni Kap ang mikropono sa usa ka dakog tiyan apan putot na lalaki. Nakaantipara kini ug naka-insert ang iyang polo. Iyang gibira ang iyang pantalon kay miaksyon na kinig kaus-os. 
“Mga higala diri sa Baryo Santol o ilado usab na Baryo Tae,” niya. “bisan baho ang pangalan sa inyong lugar apan ato kining pahumoton pinaagi sa mga oportunidad na among itanyag kaninyo. Una, sa inyong pangutana na wa na kamoy panginabuhian kon ibaligya ninyo inyong yuta sa amoa, di kana tinuod kay among kompanya modawat kaninyo isip mga minero o trabahante sa among kompanya, kumpleto kini og benepisyo sama sa SSS, PhilHealth ug mga bonus. Ang yuta ninyo di makawang kay instrumento kini sa kalambuan, himuon sab namong iskolar inyong mga anak lakip na ang inyong mga apo.” Taas kaayo ang giingon sa tambok na tawo apan giduka ko kay wa ko kasabot. 
Paghuman sa panagtapok, hilom kaayo na nanguli ang mga mag-uuma ug apil na didto akong amahan. Sa unahan, tungod kay hapon na, adunay nag-inom ug tuba, nihunong si Papa. “Day una lang og uli. Ubana ang mga bata, diri lang ko mo-shat kog kadali,” ang tugon ni Papa kay Mama ug mipauli na mi. Ang among sud-an kay bulad na way ulo, natagak siguro pagsugba ni Mama sa abuhan. Bisan sa kaparat sa bulad wa koy malasahan tungod kay nahasul ko sa ingon ni Kapitan na mawala na among basakan kay paliton sa minahan. “Ma, ibaligya ni Papa ang basakan?” ang akong pangutana. Ang akong mga manghod mitutok kanako na murag mao sab ilang pangutana. “Dili uy! Di kana mahimo. Imong amahan di mahimo na mobaligya sa mga yutang kabilin sa among mga ginikanan, ang Baryo Tae, napunog tae sa hayop labi na sa mga karabaw na nagdaro sa atong mga basakan apan malipayon ug malinawon atong mga kinabuhi bisan usahay kulang ang atong abot. Daghan nag nabalita sa TV na mga di maayong resulta sa mina, nadaot ilang yuta ug tubig. Di na pareha sauna ang mga tawo, dali na makuha ang mga impormasyon karon apan naa ra sa tawo unsaon niya kini pagsabot ug paggamit.”
Gihungit ni Mama sa iyang baba ang uwahing kan-on sa iyang plato, gituslo niya ang bulad sa suka na naay sili apan sama kanako, dili ang bulad ang akong natilawan kon dili ang mga kabalaka ug mga pangutana. Pagkaugma, daghan mga sakyanan na miabot sa among baryo. Naa sab daw si Mayor. Ang mga mag-uuma nagpadayon sa pag-ugmad sa ilang mga uma, ang mga kabaw nagpadayon pagpas-an sa daruhan kay iandam na ang mga basakan sa sunod na tingtanum. Wa na naminaw ang mga mag-uuma kay Kapitan, ang mga bata-bata na lang ni Kap ang nagkuyogkuyog sa mga taga-munisipyo ug mga taga-SAMRARA. Tuod man, adunay mga lote ang napalit sa SAMRARA human ang pipila ka semana. Usa ka kagawad sa among barangay na si Aunty Nita ang nagpatapok ilang Papa ug sa among mga silingan. Ilang gihisgutan ang mga plano sa SAMRARA ug kon naunsa na misugot ang ubang mag-uuma sa pagbaligya sa ilang luna. 
Kada panagtapok ginauban ko ni Papa. Usahay man gud naay mga ipasuwat labi na ang pagsuwat sa pangalan. Ako ang ginapasuwat ni Papa sa iyang pangalan ug ako ang iyang ginapapirma. Ingon ni Papa, “kurog man kaayo akong kamot day, ikaw lang ang suwat kon naay ipasuwat. Paminaw sa ilang mga isulti kay sa imo ko mangutana kon naa koy di masabtan.” Fourth year high school ko atong panahona ug pipila na lang ka bulan, magkolehiyo na ko. Siguro ginapauban ko ni Papa sa mga panagtapok kay di man god siya kabalo mosulat. Grade two lang taman si Papa kay gipatabang na siya ni Lolo sa basakan.
 Sa akong pagpaminaw, sagad sa among mga kabaryo di gyod mouyon na adunay minahan sa bukid kay luoy ang taga-patag kon mag-landslide o magbaha. Asa man sad ilabay sa minahan ang ilang mga  basurang kemikal?
Pila pa kabulan, adunay sakyanan si Kapitan na Hilux. Ingon ni Papa, kusog ang istorya na gihatag kini sa SAMRARA kay Kap aron pasugton ang mga tawo sa Baryo Tae na ibaligya ilang mga uma. Sa Asbang, daghan mga Blaan ang nagbaligya na sa ilang mga yuta apan niapil ang NCIP tungod kay ang hinatag na titulo sa gobyerno di kuno pwedeng ibaligya sa mga nitibo. Sagad sa mga nitibo sa Asbang kay mga Blaan. Ang Kapitan sa Asbang aduna nay duha ka Hilux kay gihatagan kini sa SAMRARA, kon wala pa niapil ang NCIP mahurot na sa SAMRARA ang yuta sa mga taga-Asbang. Apan sumala pa kay Aunty Nita, wais ang mga nitibo karon, di pareha sauna na ang ilang usa ka ektaryang yuta ilisdan lang og usa ka kilong asukar. Nagkatawa si Aunty Nita nag-istorya sa amoa. “Surrender naman daw ang SAMRARA, gipangbawi na ang mga Hilux sa mga kapitan. Ang mga nitibo brayt kaayo. Ang palibot sa mga bulldozer ug ubang ekipo sa SAMRARA ilang tamnan ug kape o mais inig kagabii. Inig kabuntag maligsan sa mga pison ug uban pang sakyanan ang mga bag-ong tinanum na mais ug kape, siyempre mangayo dayon silag danyos na moabot og baynte mil. Nahurot na lang ang kwarta sa SAMRARA, wa pa gyod nasugdan ang minahan. Bisan pag mabayran si Mayor o ang ubang kapitan, di na dali mailad ang mga tawo karon. Ang yuta mas bililhon kaysa salapi, ang tubig, mga kahoy ug mga mananap di mahimo na pasagdan nato labi na karong panahona.”
Sukad na wa na mibalik ang taga SAMRARA sa among dapit, nagpadayon gihapon ang mga taga Baryo Tae sa among mga buluhaton. Kada buntag kon paingon mi sa eskwelahan halos matamakan na namo ang mga nagkalat na tae sa kabaw, kanding, kabayo, ug baka. Usa ka gabii samtang naminaw mi sa balita, “Isa na namang barangay ang natabunan ng gumuhong lupa sa Surigao. Pinaniniwalaan na sanhi ito ng mga nagsusulputang minahan sa nasabing lugar. Pinaiimbestigahan na ng DENR ang nangyaring sakuna. Sa ngayon, patuloy pa rin ang retrieval operation sa…” Gipalong ni Mama ang TV kay manihapon na mi. Nag-ampo si Papa una mi nangaon sa buwad na way ulo. “Salamat Ginoo, salamat sa grasya ug kaluoy, salamat sa imong kaayo sa among pamilya, salamat sa yuta ug sa mga hayop na among nakatabang sa uma. Amen.” Sa unang adlaw sa akong pag-eskwela sa kolehiyo, nagpailaila ko sa akong kaugalingon. “Ako si Maricris Bajenting, 17 years old, taga Baryo Tae, Bangkal, Matanao, Davao del Sur. Baho man paminawon ang pangalan sa among dapit apan ang among mga kinabuhi sama ka humot sa bulak kay kon di tungod sa mga tae sa kabaw, kanding, kabayo, ug baka wa mi makaon. Ang mga hayop maoy among katabang sa mga mag-uuma ug hangtud karon way laing makasulod sa among baryo aron makuha ang yutang kabilin sa among mga apohan, ang yuta, tawo ug hayop malinawong nagapuyo sa Baryo Tae ug di nako na ikaulaw bisan asa ko moadto. Gikuha nako ang kursong Agricultural Technology aron matabangan ang mga mag-uuma sama sa akong Papa, “ang matuod na haligi sa nasud Pilipinas.”
Aron masabtan ang istorya, balik ta sa sinugdanan.
Pagkadungog nako nga patay na si Uncle Soc, puwerte nakong katawa. Ayaw ko tan-awag ing-ana, ha, kay usahay lang gyod, blood is thinner than water. Apan may laing hinungdan sa akong gibating kalipay.
Boang na si Uncle Soc. Di ni biay-biay; duda ko nga mga flip sa kalsada, kadtong buslot og purol apan sikat gihapon sa ilang imaginary barkada, ang iyang tinuod nga mga kaliwat. Kon makakita ka sa iyang kuwarto, sus! magtuo lagi ka nga squatters area. Apan shalan nga squatters area, adunay laybrari. Kay bisan boang tos Uncle, banggiitan daw to nga magsusulat sauna. Dimalas lang, nga siya ang natugpahan sa cursed gene nga naa gyod kada henerasyon sa among pamilya.

Naa siyay libro nga makapangatol gyod sa akong kamot. Ang problema, iya ning gitago sa usa ka safe sud gyod sa usa ka hidden vault sa iyang balay. Paranoid pod diay ang boang. Makasabot rako kay kadto nga libro ang bugtong kun nag-inusarang kopya sa kataposang obra ni Jorge Luis Borges, ang labing gamhanang Argentinean writer. Pasabot ini, one of a kind to. Priceless ba.
Sa akong mga nadunggan, sa wa pa siya namatay, plano daw ni Borges magsuwat og sugilanon nga isip tinuod nga labirinto. Ana ang migo sa akong migo, kon mobasa daw ka aning istoryaa, mapriso daw ka hangtod-hangtod sa imong utok. In short, mangaob ka. Apan wa ni mahuman ni Borges, kay siya sab naboang dayon namatay.
Kadtong mga hardcore bibliophiles ra tingali ang makasabot sa akong gauros nga daotan nga pagbati. Ang libro man god, naay kinabuhi. Dapat ni nga panggaon morag tawo, dili ikandado sa usa ka vault. 
Gahapon, miadto ko sa haya ni Uncle Soc. Gibalik-balik ra nako akong condolence sa akong mga himi nga igagaw. Tando diri, mug-ot gamay didto. Nananghid ko nga mogamit sa ilang banyo, og kalma ra kaayo misaka sa kuwarto ni Uncle Soc. 
Gubot kaayo ang kwarto, morag giagi-an og bagyo. Daghang gisi nga papel ang nagkatag-katag sa puwa nga sawog. Nagluha akong mata sa bahong anso nga mihungaw sa kuwarto. Naay mga brown nga lingin nga vandal sa bungbong; di lang ko segurado kon dugo ba to nga miuga, o tai. Wa sab nako simhota. 
Tupad sa iyang mga bookshelf naay tulo ka framed picture, tagsa para sa iyang tulo ka mga anak. Akong pamati karon, ako si Cobb sa Inception. Naa kos usa ka bangungot. Misuway ko og sud sa utok ni Uncle, og giduol nako ang retrato ni Cisa, ang labing arangan og dagway ug ang iyang paborito. Og sakto gyod, sa likod sa retrato adunay safe. Karon, unsa sab kaha ang password? Gikulbaan na kog sugod.
Akong gisuwayan og tuplok iyang birthday, og sama sa tanang tiguwang, predictable ra gyod iyang password. Apan marokoy ning tiguwanga. Kadtong gamay pako, hilig ni siya manghatag og mga tigmo. Kana pa gyung binuang nga di matubag. Abstract daw lagi kuno. 
Pag-abli nako, wala nay sulod ang safe. Nakatag-an na siya sa akong buhaton. Pisti! Bisan patay na ang boang, giduwaan gihapon kog mind games. 
Mohawa na unta ko, apan samag kuryoso nga bata nga di kapugong sa iyang kaugalingon, gibira akong mga mata sa mga papeles sa iyang lamesa. Nganong hapsayon paman og butang (hiluna) kon di angay hilabtan? 
Mga notes kini mahitungod sa kang Uncle sab nga unfinished work. Naay drowing pina-style og kuris-kuris sa bata: kanang bitin gani nga nagkaon sa iyang ikog nga gitawag og Ouroboros. Nakahinumdom hinuon ko sa salidang Arrival, nga gisunod sa sugilanon nga Story of Your Life ni Ted Chiang, kon diin ang bida nahatagan og gahom nga makita ang linya sa iyang past, present, ug future nga isip usa ka lingin. Na-program daw iyang utok sa lengguwahe sa aliens, nga ang mga pulong, kon tan-awon nimo, morag marka sa kape nga mahibilin ilawom sa tasa. Based gyud kini sa usa ka teorya sa linguistics, nga nag-ingon nga ang lengguwahe ang maghulma sa huna-huna. Sama bag lahi-lahig programming language, lahi-lahi pod og software sa computer. Mao sab tingali ni ang gihuna-huna ni Borges, no? Gamit ang tinuod nga lengguwahe, gusto siya mag-install og labyrinth sa utok sa tawo. Sipaa!
Sa ilawom aning mga notes ang way kataposang sugilanon ni Uncle Soc. Milingkod ko og ako ning gibasa, kay mubo raman sad. Way klaro iyang gipangsuwat, iyang utok mas katag pa sa iyang kuwarto. Milutaw gikan sa ubos ang pagtiyabaw nga morag katawa, ug nanimbawot akong balhibo kay naay gahinay-hinay og tunob sa hagdanan. Apan wa nakoy pake. Gisuyop nako sa akong gibasa.
Nahimuot ko nga ang bida kay gipangalan niya nako. Nangita sab si Hal, sa istorya, og libro nga one of a kind. Naay namatay. Naa say naboang. Libog kaayo kay ang kataposan ang sinugdanan, ug ang sinugdanan, kataposan. Way klaro iyang gipangsuwat, iyang utok mas katag pa sa iyang kuwarto. Wa koy nasabtan, balik kaha ta sa sinugdanan?
